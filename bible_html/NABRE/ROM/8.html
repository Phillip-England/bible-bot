<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>Iromayon 8</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="ROM.8" class="ChapterContent_chapter__uvbXo">
         <div class="ChapterContent_label__R2PLt">8</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="ROM.8.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">Aso do kwana emamei ŋul luejaas toma Kristo Yesu atubokinio. </span></span><span data-usfm="ROM.8.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Rom 3:27; 7:23,24.</span></span><span class="ChapterContent_content__RrUqA"> Naarai kaosikis eoŋ ikisila luka Emoyo loka aijar loejai toma Kristo Yesu anyoun kokisila luka adiakar ka atwanare. </span></span><span data-usfm="ROM.8.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yok 1:14; Pil 2:7; Asw 13:38; 15:10; Bur 2:17; 4:15.</span></span><span class="ChapterContent_content__RrUqA"> Naarai ŋun numam apedorito ikisila, kanuka akalanyanut naka akuan, abu Edeke, naejukunia Okokuke elopet kaput naka akuan nakadiakaran ido kanuka adiakar, kotubok adiakar kotoma akuan, </span></span><span data-usfm="ROM.8.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Gal 5:16,25.</span></span><span class="ChapterContent_content__RrUqA"> tetere aicorakineta nuka ikisila itodolikinio kotomawok, lumam kilosenenei atupar akuan dimarai atupar Emoyo. </span></span><span data-usfm="ROM.8.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_content__RrUqA">Naarai ŋul luetuparete akuan eomitos nuka akuan, konye ŋul luetuparete Emoyo, eomitos nuka Emoyo. </span></span><span data-usfm="ROM.8.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Rom 6:21.</span></span><span class="ChapterContent_content__RrUqA"> Naarai aomit naka akuan ŋes atwanare, konye aomit naka Emoyo ŋes aijar ka ainapakin. </span></span><span data-usfm="ROM.8.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mat 12:34; Yak 4:4; Yok 8:43; 12:39.</span></span><span class="ChapterContent_content__RrUqA"> Kanuka ŋun aomit naka akuan ŋes aitusurup Edeke; naarai mam enonokikinit ikisila luka Edeke, kwabo mam epedori anonokikin; </span></span><span data-usfm="ROM.8.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_content__RrUqA">kes da luejaas toma akuan mam epedorete aisiyalamikin Edeke.</span></span></div><div class="ChapterContent_p__dVKHb"><span data-usfm="ROM.8.8" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ROM.8.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        1 Kor 3:16; 12:3.  </span></span><span class="ChapterContent_content__RrUqA"> Konye arai iboie Emoyo loka Edeke kotomakus, mam ijaas toma akuan dimarai toma Omoyo. Arai da emamei ituŋanan Emoyo loka Kristo, mam ŋin erai yenike. </span></span><span data-usfm="ROM.8.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Gal 2:20; Pil 1:21; 1 Pet 4:6.</span></span><span class="ChapterContent_content__RrUqA"> Konye arai ejai Kristo kotomakus, atwakata awatekus kanuka adiakar, konye ejarete ikusimoyon kanuka adolit. </span></span><span data-usfm="ROM.8.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Kor 3:16.</span></span><span class="ChapterContent_content__RrUqA"> Konye arai iboie Emoyo loka ŋol lokitajaruni Yesu kokatwak kotomakus, ŋol lokitajaruni Kristo Yesu kokatwak einakini da akusiwat nuetwakete aijar kanuka Ekemoyo loiboie kotomakus.</span></span></div><div class="ChapterContent_p__dVKHb"><span data-usfm="ROM.8.11" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ROM.8.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Rom 6:7,18.  </span></span><span class="ChapterContent_content__RrUqA"> Aso do, iinacan, kija kapesen, mere mama ejai akuan atupar aijar naka akuan, </span></span><span data-usfm="ROM.8.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Gal 6:8; Pes 4:22-24.</span></span><span class="ChapterContent_content__RrUqA"> naarai arai ijarete atupar akuan, ikotosi atwakare, konye arai kitwataniasi aswamisio nuka akuan kanuka Emoyo, ijarete do. </span></span><span data-usfm="ROM.8.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_content__RrUqA">Naarai kere luiŋarenikinit Emoyo loka Edeke, ŋul kes odwe luka Edeke, </span></span><span data-usfm="ROM.8.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Gal 4:5-7.</span></span><span class="ChapterContent_content__RrUqA"> Naarai mam idumunito emoyo loka ebulesene aboŋor bobo akurian, dimarai idumunito emoyo loka araun odwe. Kanuka ŋol kimonya ebe, “Abba! Papa!” </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mk 14:36; Gal 4:5,6; 2 Tim 1:7.</span></span><span class="ChapterContent_content__RrUqA">  </span></span><span data-usfm="ROM.8.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Kor 1:22.</span></span><span class="ChapterContent_content__RrUqA"> Emoyo elopet itejenikini imoyonowok ebe kirai idwe luka Edeke, </span></span><span data-usfm="ROM.8.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Gal 4:7; Apu 21:7.</span></span><span class="ChapterContent_content__RrUqA"> arai kirai idwe, kirai da ikerumak, ikerumak luka Edeke, luirumete nepepe ka Kristo, arai ca kiiticani nepepe kaŋes, tetere kitubusikinio da kaŋes.</span></span></div><div class="ChapterContent_p__dVKHb"><span data-usfm="ROM.8.17" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ROM.8.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        2 Kor 4:17; Rom 5:2.  </span></span><span class="ChapterContent_content__RrUqA"> Aomit eoŋ ebe aiticanio naka apak kana mam ibusakinit aitiirianio kaibuses naekoto apukokinio oni. </span></span><span data-usfm="ROM.8.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Kol 3:4.</span></span><span class="ChapterContent_content__RrUqA"> Naarai idarete isuban keimiel noi apukokinio naka odwe luka Edeke; </span></span><span data-usfm="ROM.8.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Age 3:17-19; 5:29; Lim 1:2.</span></span><span class="ChapterContent_content__RrUqA"> naarai kitononokikinai isuban aamameak, mere kanuka eipudikec, dimarai kanuka ŋol lokitononokikini kotoma amun; </span></span><span data-usfm="ROM.8.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Pet 3:13; 1 Yok 3:2.</span></span><span class="ChapterContent_content__RrUqA"> naarai eosikinio isuban da anyoun kobulesene loka aibos, alomar aosikinio naka aibuses naka idwe luka Edeke. </span></span><span data-usfm="ROM.8.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_content__RrUqA">Naarai kijeni ebe idinyasi isuban kere, eriebasi da nepepe kiton tinenikwana; </span></span><span data-usfm="ROM.8.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Kor 5:2-4; Gal 5:5.</span></span><span class="ChapterContent_content__RrUqA"> kwabo mere ŋul bon, dimarai oni da ikulepek luejaas araito nugeet nuka Emoyo, kidinya oni da kotomawok, kedareto araut odwe, ŋes atemar ebe alakun naka awatewok </span></span><span data-usfm="ROM.8.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Kor 5:7.</span></span><span class="ChapterContent_content__RrUqA"> Naarai kiponi kitajari kanuka amun. Konye ketakanu ibore yenikemunoi emamei bobo amun. Naarai iŋai tope emunokina ibore yenetakani? </span></span><span data-usfm="ROM.8.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_content__RrUqA">Konye arai kimunokina yenimam etakani, kidaret katitiŋikin.</span></span></div><div class="ChapterContent_p__dVKHb"><span data-usfm="ROM.8.25" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ROM.8.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_content__RrUqA">Kwape kwaŋin da isigalikini Emoyo akalanyanutuwok; naarai mam kijeni kwape ibusakinitor ailip, konye kinainaanakin Emoyo oni keidiny lomam inerio, </span></span><span data-usfm="ROM.8.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Sab 139:1; 1 Kor 4:5.</span></span><span class="ChapterContent_content__RrUqA"> Ŋol da loirerei itauon ejeni aomisio nuka Emoyo, kwape ejaatar, naarai iŋaiŋaaŋakini lukalaunak kwape ekotor Edeke, </span></span><span data-usfm="ROM.8.28" class="ChapterContent_verse__57FIw"><span class="ChapterContent_label__R2PLt">28</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Pes 1:11; 3:11.</span></span><span class="ChapterContent_content__RrUqA"> Kijeni ebe iswamaete iboro kere nepepe kanuka ajokis mama ejaas ŋul lueminasi Edeke, ŋes atemar ŋul lukenyaraunio kanuka alosikiniteke. </span></span><span data-usfm="ROM.8.29" class="ChapterContent_verse__57FIw"><span class="ChapterContent_label__R2PLt">29</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Kol 1:18; Bur 1:6.</span></span><span class="ChapterContent_content__RrUqA"> Naarai ŋul luabu kojenu sek, abu koseu da sek aituput kes aput naka Okokuke, tetere erauni ŋesi ekiyai kotoma oinacan luipu. </span></span><span data-usfm="ROM.8.30" class="ChapterContent_verse__57FIw"><span class="ChapterContent_label__R2PLt">30</span><span class="ChapterContent_content__RrUqA">Ŋul da luabu koseu sek, konyarau da kes; ŋul da luabu konyarau, kitojok da kes; ŋul da luabu kitojok, kitubusik da kes.</span></span></div><div class="ChapterContent_p__dVKHb"><span data-usfm="ROM.8.30" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ROM.8.31" class="ChapterContent_verse__57FIw"><span class="ChapterContent_label__R2PLt">31</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Sab 118:6; Mat 1:23.  </span></span><span class="ChapterContent_content__RrUqA"> Aso do kinera anu kaŋun? Arai ejai Edeke kanuwok iŋai tope kisurokini oni? </span></span><span data-usfm="ROM.8.32" class="ChapterContent_verse__57FIw"><span class="ChapterContent_label__R2PLt">32</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yok 3:16.</span></span><span class="ChapterContent_content__RrUqA"> Ŋol lomam abu kimik Okokuke elopet, konye koinak ŋes kanuwok kere, mam kereka kikorakini iboro kere da nepepe kaŋes? </span></span><span data-usfm="ROM.8.33" class="ChapterContent_verse__57FIw"><span class="ChapterContent_label__R2PLt">33</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Isa 50:8.</span></span><span class="ChapterContent_content__RrUqA"> Iŋai bo iwosai luseuna luka Edeke? Edeke itojokit; </span></span><span data-usfm="ROM.8.34" class="ChapterContent_verse__57FIw"><span class="ChapterContent_label__R2PLt">34</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Sab 110:1; 1 Yok 2:1.</span></span><span class="ChapterContent_content__RrUqA"> iŋai bo etubokini? Kristo Yesu loketwani, konye aitelekarit lokitajarunio, loejai akan nakoteten naka Edeke, loiŋaiŋaanakini oni. </span></span><span data-usfm="ROM.8.35" class="ChapterContent_verse__57FIw"><span class="ChapterContent_label__R2PLt">35</span><span class="ChapterContent_content__RrUqA">Iŋai bo kitiaki oni kamin naka Kristo? Arai bo ican, arai aridakinio, arai areio, arai ebeli, arai amujalal, arai aronis, arai ekileŋ? </span></span><span data-usfm="ROM.8.36" class="ChapterContent_verse__57FIw"><span class="ChapterContent_label__R2PLt">36</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Sab 44:22; 2 Kor 4:11.</span></span><span class="ChapterContent_content__RrUqA"> Kwape iwadikatere ebe,</span></span></div><div class="ChapterContent_q1__wjdiM"><span data-usfm="ROM.8.36" class="ChapterContent_verse__57FIw"><span class="ChapterContent_content__RrUqA">“Kanukon kiario aitiwar akwap,</span></span></div><div class="ChapterContent_q1__wjdiM"><span data-usfm="ROM.8.36" class="ChapterContent_verse__57FIw"><span class="ChapterContent_content__RrUqA">Kimario bala amerekekin nutubutubo.”</span></span></div><div class="ChapterContent_p__dVKHb"><span data-usfm="ROM.8.36" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ROM.8.37" class="ChapterContent_verse__57FIw"><span class="ChapterContent_label__R2PLt">37</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Yok 16:33.  </span></span><span class="ChapterContent_content__RrUqA"> Konye kotoma ŋun kere kipikori noi kanuka ŋol lokimina oni. </span></span><span data-usfm="ROM.8.38" class="ChapterContent_verse__57FIw"><span class="ChapterContent_label__R2PLt">38</span><span class="ChapterContent_content__RrUqA">Naarai etogogoŋi ebe karaida atwanare, karaida aiiar, karaida imalaikan, karaida lueyaito, karaida nuejaas, karaida nuejaunete, karaida lukapedor, </span></span><span data-usfm="ROM.8.39" class="ChapterContent_verse__57FIw"><span class="ChapterContent_label__R2PLt">39</span><span class="ChapterContent_content__RrUqA">karaida amukurur, karaida aidules, karaida isubat kere, mam kipedorete aitiak oni kamin naka Edeke naejai toma Kristo Yesu Ejakaitiwok.</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">Iromayon 8<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=ROM.8">Learn More About Ebaibuli</a></div>