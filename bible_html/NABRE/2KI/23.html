<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>2 Ikabakan 23</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="2KI.23" class="ChapterContent_chapter__uvbXo">
         <div class="ChapterContent_label__R2PLt">23</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="2KI.23.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">Kijuka ekabaka, kotukonokinos imakio kere luka Yuda ka luka Yerusalem neejai. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Siit 34:29,30.</span></span><span class="ChapterContent_content__RrUqA">  </span></span><span data-usfm="2KI.23.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_content__RrUqA">Kodoka ekabaka togo loka EJAKAIT, ka iruna kere luka Yuda ka lukiboiete koYerusalem nepepe kaŋes, ka isasedotin, ka inabin, ka ituŋa kere, ludidik ka lukapolok: kosiomak akiikee akiro kere nuka eitabo loka aitutuket loadumun kotogo loka EJAKAIT. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 22:8.</span></span><span class="ChapterContent_content__RrUqA">  </span></span><span data-usfm="2KI.23.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_content__RrUqA">Kobwo ekabaka kaneejai epir, kitutuk aitutuket kakonyen nuka EJAKAIT, atupit EJAKAIT, airie aicorakinetake, ka aitejenunetake ka ikekisila, keketau kere, ka akeijar kere, aitogogoŋ akiro nuka aitutuket kana nuewadikatai oitabo lo: kitogogonoto ituŋa kere aitutuket. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 11:14; Yer 4:2.</span></span></span></div><div class="ChapterContent_p__dVKHb"><span data-usfm="2KI.23.3" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="2KI.23.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_content__RrUqA">Kicorak ekabaka Kilikia esasedoti lopeti, ka isasedotin luetupito, ka ikagolok aitolomun koyekalu loka EJAKAIT iboro kere lueswamao kanuka Baal, ka Asera, ka aiore kere naka akuj: kicwe kes kokina ka Yerusalem komanikoria luka Kidiron, koyana ekurwonikee Bet-el. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 21:3,7.</span></span><span class="ChapterContent_content__RrUqA">  </span></span><span data-usfm="2KI.23.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_content__RrUqA">Kolema isasedotin luamaenenete aputosia, luatiakunete ikabakan luka Yuda aisupuruunun lukisupurununo kaiboisio nuiceleleete nukoreria luka Yuda, ka aiboisio nuerimorito Yerusalem; ŋul da luesupuruunokinete Baal, ka akoloŋ, ka elap, ka aacer, ka aiore kere naka akuj, lukisupurununo. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Kos 10:5; Sep 1:4; 2 Ika 21:3.</span></span><span class="ChapterContent_content__RrUqA">  </span></span><span data-usfm="2KI.23.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_content__RrUqA">Kitolom Asera kotogo loka EJAKAIT, kiŋa ka Yerusalem, koyau aguurut Kidiron, kicwe ŋes kaguurut Kidiron, kicakaeak kidupudupo, kiwelanak atesina nuka ituŋa kere. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Siit 34:4.</span></span><span class="ChapterContent_content__RrUqA">  </span></span><span data-usfm="2KI.23.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_content__RrUqA">Kotiyatiya itogoi luka iketepak ikiliok, luajaas togo loka EJAKAIT, nekesonyenenata aŋor aigalisio nuka Asera. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 14:24; 15:12; Esk 16:16.</span></span><span class="ChapterContent_content__RrUqA">  </span></span><span data-usfm="2KI.23.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_content__RrUqA">Kitolom isasedotin kere koreria luka Yuda, komunaa aiboisio nuiceleleete neesupuriononoto isasedotin lukisupurununo, anyoun koGeba kiton Beer-seba; kobilibil aiboisio nuiceleleete nukorutei nuajaas neelomarere orute loka Yosua ekayaiton loka ere, nuajaas akan nakokediany orute loka ere, </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 15:22.</span></span><span class="ChapterContent_content__RrUqA">  </span></span><span data-usfm="2KI.23.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_content__RrUqA">Konye mam apotu isasedotin luka aiboisio nuiceleleete kodokasi otem loka EJAKAIT Yerusalem, konye konyamenenete imugatin lumam itubuunitoi koinacanakec, </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Esk 44:10; Mal 2:8; 1 Sam 2:36.</span></span><span class="ChapterContent_content__RrUqA">  </span></span><span data-usfm="2KI.23.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_content__RrUqA">Komunaa da Topet, loajai aditot naka idwe luka Kinom, kinyek ituŋanan aicwe okokuke karaida akokuke araun asubanit mama ejai Molek. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Isa 30:33; Yer 19:6; Yos 15:8; Leb 18:21; Esk 23:37.</span></span><span class="ChapterContent_content__RrUqA">  </span></span><span data-usfm="2KI.23.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_content__RrUqA">Kolema ibalasin luainakinito ikabakan luka Yuda akoloŋ, neelomarere togo loka EJAKAIT, eiduny kagola naka Natan-melek ebwacit, naapie kanen; kicwe agalin nuka akoloŋ kakim, </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 4:19; 2 Siit 14:5; Yob 31:26; Esk 8:16.</span></span><span class="ChapterContent_content__RrUqA">  </span></span><span data-usfm="2KI.23.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_content__RrUqA">Kobilibil eka baka itemwan luajaas kuju kagola nakokuiu naka Akas, luadukito ikabakan luka Yuda, ka itemwan luadukokinit Manase alaroi aarei nuka etogo loka EJAKAIT, komunyumuny kes kanen, kocakak aguurut Kidiron. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yer 19:13; Sep 1:5; 2 Ika 21:5; 2 Siit 33:3,15.</span></span><span class="ChapterContent_content__RrUqA">  </span></span><span data-usfm="2KI.23.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_content__RrUqA">Komunaa ekabaka aiboisio nuiceleleete nuiteete Yerusalem, nuajaas akan nakoteten naka emoru loka amunaar, loadukokinit Solomon ekabaka loka Isirael Asitoret etal loka Isidonin, ka Kemos etalloka Moab, ka Milikom etalloka idwe luka Amon. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 11:7; Nek 13:26.</span></span><span class="ChapterContent_content__RrUqA">  </span></span><span data-usfm="2KI.23.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_content__RrUqA">Kobilibil ipirin, koiepeiep Asera, kileleb aiboisiokec akojo nuka ituŋa. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 23:24; 32:20; Mar 33:52; Ikis 7:5,25; 12:3.</span></span></span></div><div class="ChapterContent_p__dVKHb"><span data-usfm="2KI.23.14" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="2KI.23.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_content__RrUqA">Bobo da etem loajai Bet-el, ka aibois naieelelei naabu Yeroboam okoku loka Nebat, loetidiaki Isirael koduk, kobilibil etem ŋol ka aibois naieelelei; kicwe aibois naieelelei kicakaeak kidupudupo, kiewe da Asera. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 12:28,33; 14:16; 2 Ika 10:31.</span></span><span class="ChapterContent_content__RrUqA">  </span></span><span data-usfm="2KI.23.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_content__RrUqA">Kosodi konolia Yosia kau, koany atesina nuajaas nen moru; kijuka, kolemunai akoio katesina, kiewe kes kotem, komunaa ŋes, kwape ajaar akirot naka EJAKAIT naalimori etuŋanan loka Edeke, loalimori akiro nun, </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 13:2.</span></span><span class="ChapterContent_content__RrUqA">  </span></span><span data-usfm="2KI.23.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_content__RrUqA">Kosodi ŋesi atemar atiar, “Anyoin aiitunet nin naany?” Kolimokis ŋes ituŋa lukore kanol ebe, “Ŋes ates naka etuŋanan loka Edeke, loabuni koYuda, kolimok akiro nu nuiswamak ijo etem loka Bet-el.” </span></span><span data-usfm="2KI.23.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_content__RrUqA">Kotema atiar, “Kinyeisi ŋes; kinyek etuŋanan kere akutun akekoio.” Kosodete kinyeinai akekojo nepepe kakoio nuka enabi loabuni koSamaria. </span></span><span data-usfm="2KI.23.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_content__RrUqA">Kolema Yosia abilai kere nuka aiboisio nuiceleleete nuajaas oreria luka Samaria, nukedukete ikabakan luka Isirael aitunyunyurikin EJAKAIT, kiswamak kes kwape ajaatar aswamisio kere nueswamat koBet-el. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Siit 34:6.</span></span><span class="ChapterContent_content__RrUqA">  </span></span><span data-usfm="2KI.23.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_content__RrUqA">Koarak otemwan isasedotin kere luka aiboisio nuiceleleete luajaas nen, kiewe akojo nuka ituŋa kotemwan kanul; kobono Yerusalem. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 22:20; 1 Ika 18:40; 2 Ika 11:18; 2 Siit 34:5.</span></span></span></div><div class="ChapterContent_p__dVKHb"><span data-usfm="2KI.23.20" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="2KI.23.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_content__RrUqA">Kicorak ekabaka ituŋa kere ebe, “Koriea Aleleŋio mama ejai EJAKAIT Ekusideke, kwape ewadikatere oitabo lo loka aitutuket.” </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Siit 35:1; Any 12:3; Leb 23:5; Mar 9:2; Ikis 16:2.</span></span><span class="ChapterContent_content__RrUqA">  </span></span><span data-usfm="2KI.23.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_content__RrUqA">Abeit mam aricito Aleleŋio naikoni nen ageun kapaarasia nuka ikatubok luatubonokinete Isirael, karaida apaarasia kere nuka ikabakan luka Isirael, karaida nuka ikabakan luka Yuda. </span></span><span data-usfm="2KI.23.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_content__RrUqA">Konye kokaru lokitomonet kakanykauni loka ekabaka Yosia korica Aleleŋio nin mama ejai EJAKAIT koYerusalem.</span></span></div><div class="ChapterContent_p__dVKHb"><span data-usfm="2KI.23.23" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="2KI.23.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_content__RrUqA">Bobo da, kolema Yosia ŋul kere luajaas ajokin, ka imurwok, ka aputosia nuka idekesio, ka aputosia, ka italeaia kere, luatakanunete kakwap naka Yuda, ka Yerusalem, tetere itogogoni akiro nuka ekisil nuewadikatai oitabo loadumuni Kilikia esasedoti kotogo loka EJAKAIT. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 21:6; 1 Siit 10:13; 1 Sam 19:13; Kos 3:4; Leb 19:31; 20:27; Ikis 18:11; 2 Ika 22:8-13; 2 Siit 34:14-19.</span></span><span class="ChapterContent_content__RrUqA">  </span></span><span data-usfm="2KI.23.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_content__RrUqA">Emamei ekabaka kaluageikinete ŋes luaputos kaŋes, loebelokina mama ejai EJAKAIT keketau kere, ka akeijar kere, ka akegogoŋ kere, kwape ejaatar ikisila kere luka Musa; akauloke da mam enyounit ediopet loeputos kaŋes. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 18:5.</span></span></span></div><div class="ChapterContent_p__dVKHb"><span data-usfm="2KI.23.25" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="2KI.23.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_content__RrUqA">Konye mam abu EJAKAIT kibelokin kadeden naka akenyunyura naepol, naabu kinep anyunyurikin Yuda, kanuka aitunyunyurikin kere naka Manase naetunyunyurikinitor. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 21:11; 24:3; Yer 15:4.</span></span><span class="ChapterContent_content__RrUqA">  </span></span><span data-usfm="2KI.23.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_content__RrUqA">Kotema EJAKAIT atiar, “Alemari Yuda da kakonyeneka, kwape alemaria Isirael, acakari ere la loaseunit, ŋes Yerusalem, ka etogo loabu kener ebe, Iboieaenei ekakiror kanen.” </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 17:18; 1 Ika 8:29; 9:3.</span></span></span></div><div class="ChapterContent_p__dVKHb"><span data-usfm="2KI.23.27" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="2KI.23.28" class="ChapterContent_verse__57FIw"><span class="ChapterContent_label__R2PLt">28</span><span class="ChapterContent_content__RrUqA">Aswamisio ace nuka Yosia, ka nuabu kiswama kere, mam kereka iwadikatai oitabo loka aisiitonokin nuka ikabakan luka Yuda? </span></span><span data-usfm="2KI.23.29" class="ChapterContent_verse__57FIw"><span class="ChapterContent_label__R2PLt">29</span><span class="ChapterContent_content__RrUqA">Kapaarasiake koloma Parao-neko ekabaka loko Misiri asurokin ekabaka loka Asuria ocor Eupurat; kolot Yosia asurokin ŋes; koarak Megido, kedau aanyun ŋes. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Tub 1:27; 5:19; 1 Ika 4:12; 2 Ika 9:27; Sek 12:11; 2 Ika 14:8.</span></span><span class="ChapterContent_content__RrUqA">  </span></span><span data-usfm="2KI.23.30" class="ChapterContent_verse__57FIw"><span class="ChapterContent_label__R2PLt">30</span><span class="ChapterContent_content__RrUqA">Kodakasi ikekejaanakinak aketes kagali anyoun koMegido, koyaut ŋes Yerusalem, kidaikis ailitike. Koyaata ituŋa luka akwap Yekoakas okoku loka Yosia, kinyonyoikis ŋes akinyet, kitaraut ŋes ekabaka aibois naka papake, </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 14:21; 21:24; 2 Siit 36:1,2; Yer 22:11.</span></span></span></div><div class="ChapterContent_p__dVKHb"><span data-usfm="2KI.23.30" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="2KI.23.31" class="ChapterContent_verse__57FIw"><span class="ChapterContent_label__R2PLt">31</span><span class="ChapterContent_content__RrUqA">Kerai Yekoakas loka ikar akaisaarei ka luuni egeuni airum; kirumak ilapio iuni ko Yerusalem; ekiror loka totoke kerai Kamutal akoku naka Yeremia loka Libuna. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 24:18.</span></span><span class="ChapterContent_content__RrUqA">  </span></span><span data-usfm="2KI.23.32" class="ChapterContent_verse__57FIw"><span class="ChapterContent_label__R2PLt">32</span><span class="ChapterContent_content__RrUqA">Kiswama nueroko kakonyen nuka EJAKAIT, kwape ajaatar kere nukiswamato lukapapaake. </span></span><span data-usfm="2KI.23.33" class="ChapterContent_verse__57FIw"><span class="ChapterContent_label__R2PLt">33</span><span class="ChapterContent_content__RrUqA">Koen Parao-neko ŋes koRibula akwap naka Kamat, kinyek airum koYerusalem; kotubok akwap esolo loka atalatan akwatat nuka epuesa, ka atalata adiopet naka esa bu. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mar 34:11; 2 Ika 25:6; Yer 52:27.</span></span><span class="ChapterContent_content__RrUqA">  </span></span><span data-usfm="2KI.23.34" class="ChapterContent_verse__57FIw"><span class="ChapterContent_label__R2PLt">34</span><span class="ChapterContent_content__RrUqA">Kitarau Parao-neko Eliakim okoku loka Yosia ekabaka aibois naka Yosia papake, kiloeok ekekiror komaik Yekoiakimr konye koyana Yekoakas; kobu Misiri, kotwanik nina. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 24:17; Dan 1:7; Mat 1:11; Yer 22:11; Esk 19:3,4.</span></span><span class="ChapterContent_content__RrUqA">  </span></span><span data-usfm="2KI.23.35" class="ChapterContent_verse__57FIw"><span class="ChapterContent_label__R2PLt">35</span><span class="ChapterContent_content__RrUqA">Koinak Yekoiakim Parao epuesa ka esabu; konye kotubok akwap iboro ainakin apesan kwape eeorakinia Parao: kitelem epuesa ka esabu kotuna luka akwap, kaninitunanan kwape ejaar esoloke, ainakin Parao-neko. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Awa 11:11; 15:6.</span></span></span></div><div class="ChapterContent_p__dVKHb"><span data-usfm="2KI.23.35" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="2KI.23.36" class="ChapterContent_verse__57FIw"><span class="ChapterContent_label__R2PLt">36</span><span class="ChapterContent_content__RrUqA">Kerai Yekoiakim loka ikar akaisaarei ka lukany egeuni airwn; kirumak ikar itomon ka lodiopet koYerusalem: ekiror loka totoke kerai Sebida akoku naka Pedaia loka Ruma. </span></span><span data-usfm="2KI.23.37" class="ChapterContent_verse__57FIw"><span class="ChapterContent_label__R2PLt">37</span><span class="ChapterContent_content__RrUqA">Kiswama nueroko kakonyen nuka EJAKAIT, kwape ejaatar kere nukiswamato lukapapaake.</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">2 Ikabakan 23<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=2KI.23">Learn More About Ebaibuli</a></div>