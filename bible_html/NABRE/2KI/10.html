<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>2 Ikabakan 10</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="2KI.10" class="ChapterContent_chapter__uvbXo">
         <div class="ChapterContent_label__R2PLt">10</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="2KI.10.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">Kejaas Akab odweke akaisakanykaarei koSamaria. Kiwadika Yeku ibaluan, kijuka Samaria, mama ejaas ikayaitok luka Yesereel, kes imakio, mama ejaas ŋul da luasaete odwe luka Akab kobala ebe, </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 16:18.</span></span><span class="ChapterContent_content__RrUqA">  </span></span><span data-usfm="2KI.10.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_content__RrUqA">“Aso napeedoluni ebalua lo mama iiaas, naarai ejaas odwe luka ekapolonikus kayes, ejaas da agalin ka ibalasin kayes, ka ere loebwaitai da, ka luiiis; </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 5:6.</span></span><span class="ChapterContent_content__RrUqA">  </span></span><span data-usfm="2KI.10.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_content__RrUqA">Komoata loejok ka loibus kodwe luka ekapolonikus, kodakakis oicoloŋ loka papake, koiiut ekek loka ekapolonikus.’ </span></span><span data-usfm="2KI.10.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_content__RrUqA">Konye kokuriakaros noi, kotemasi atiar, “Koany, mam apotu ikabakan nul luarei kobwaata kakonyeneke: kikonakini isio kibwoi ai?” </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 9:24,27; Luk 14:31.</span></span><span class="ChapterContent_content__RrUqA">  </span></span><span data-usfm="2KI.10.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_content__RrUqA">Apotu ekapolokiton loka ekal, ka ekapolokiton loka ere, ka imakio da, ka nul luasaete idwe, kiyakikis Yeku ebe, “Kirai isio ikejaanakinakakon, kiswamai kere nukieorakini ijo sio; mam kitaraun ituŋanan kere ekabaka: kiswama ijo nuejok kakonyenekon.” </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yos 9:11,24,25; 1 Ika 20:4.</span></span><span class="ChapterContent_content__RrUqA">  </span></span><span data-usfm="2KI.10.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_content__RrUqA">Kosodi ŋesi airucakin aiwadik ebalua kiner atiar, “Arai ijaas kanukan, arai kiirasi eporotoka, koyaut akwes nuka ituŋa odwe luka ekapolonikus, kopotu neaiai Yesereel moi tinenikwana.” Kejaas odwe luka ekabaka, kes ituŋa akaisakanykaarei, kikapolok luka ere, luasaete kes. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yob 21:19; Any 20:5; Yos 7:24.</span></span><span class="ChapterContent_content__RrUqA">  </span></span><span data-usfm="2KI.10.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_content__RrUqA">Kosodi kanen kedol ebalua neeiaas, koyaata odwe luka ekabaka, koarata kes, ituŋa akaisakanykaarei, kibwaikis akwesikec obukito, kijukasi kes neejai ŋesi Yesereel. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 21:21.</span></span><span class="ChapterContent_content__RrUqA">  </span></span><span data-usfm="2KI.10.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_content__RrUqA">Kobu ekiyakia, kolimok ŋes ebe, “Ayaun akwes nuka odwe luka ekabaka.” Kotema atiar, “Kotuk atukon aarei neelomarere korute aitodol moi.” </span></span><span data-usfm="2KI.10.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_content__RrUqA">Kosodi kanen tupuruc, koloma, kobwo, kotema ituŋa kere atiar, “Iraas yesi luidolito: koany, abu keneru asurokin ekapolonika, ka aiar da: konye iŋai aar lu kere? </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 9:14,24; Kos 1:4.</span></span><span class="ChapterContent_content__RrUqA">  </span></span><span data-usfm="2KI.10.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_content__RrUqA">Kojenut do ebe mam edoi kwap adio kakiro nuka EJAKAIT nuenerit EJAKAIT nuka ekek loka Akab: naarai eswama EJAKAIT ŋin naenerit kama ka Eliya ekelaanakinanike,’ </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Sam 3:19; Sab 33:11; 119:89; Isa 14:27; 40:8; Mat 24:35; 1 Pet 1:25; 1 Ika 21:19,21,29.</span></span><span class="ChapterContent_content__RrUqA">  </span></span><span data-usfm="2KI.10.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_content__RrUqA">Kwaŋin kodany Yeku luedeunos kere lukokek loka Akab koYesereel, ka iketuŋa kere lukapolok, ka ipaperoke luminan, ka isasedotinike, aitodol namam inyeinia ŋes idio yenapaikin. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 18:19.</span></span></span></div><div class="ChapterContent_p__dVKHb"><span data-usfm="2KI.10.11" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="2KI.10.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_content__RrUqA">Konyou kolot, kobu Samarla, Kosodi ejai orot togo loka ikecokok luka aiŋer ajul. </span></span><span data-usfm="2KI.10.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_content__RrUqA">Kiriamakinos Yeku kiinacan luka Akasia ekabaka loka Yuda, kotema atiar, “Lukanai bo yesi?” Kobonokis ŋes ebe, “Kirai isio iinacan luka Akasia: kilosi ayogan idwe luka ekabaka ka idwe luka akabaka.” </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 8:29; 2 Siit 22:8.</span></span><span class="ChapterContent_content__RrUqA">  </span></span><span data-usfm="2KI.10.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_content__RrUqA">Kotema atiar, “Kikamutu eiarete.” Kikamutu kes eiarete, koarakinai aipany naka etogo loka aiŋer ajul, kes ituŋa akaisaoŋon ka luarei; mam abu kideun ediopet kakesi.</span></span></div><div class="ChapterContent_p__dVKHb"><span data-usfm="2KI.10.14" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="2KI.10.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_content__RrUqA">Kenyou ŋesi kanen, kiriamunos ka Yekonadab okoku loka Rekab ebunit airiamun kaŋes; kiyoga Yeku ŋes, kotema atiar, “Ejokuna ekonitau, kwape eiaar etauka kotaukon?” Koboŋok Yesonadab ebe, “Ejok.” Kotema atiar, “Arai kwaŋin, ae akonikan.” Koinak akekan; kitodoka ŋes agali mama ejai. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yer 35:6; 1 Siit 2:55; Esr 10:19.</span></span><span class="ChapterContent_content__RrUqA">  </span></span><span data-usfm="2KI.10.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_content__RrUqA">Kotema atiar, “Kauparos, koany ekakokote kanuka EJAKAIT.” Kisiboik agalike. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 19:10; Awa 27:2; Mat 6:2; Rom 10:2.</span></span><span class="ChapterContent_content__RrUqA">  </span></span><span data-usfm="2KI.10.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_content__RrUqA">Kedolo ŋesi Samaria, kodany kere luedeuna luka Akab koSamatia, aitodol neamudiaria, kwape ajaar akirot naka EJAKAIT, nakelimokinit Eliya, </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 9:8; 2 Siit 22:8; Yob 18:5-21; 21:17-30; Sab 34:16; 145:20; Awa 2:22; Mal 4:1; 1 Ika 21:21.</span></span></span></div><div class="ChapterContent_p__dVKHb"><span data-usfm="2KI.10.17" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="2KI.10.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_content__RrUqA">Kotukonok Yeku ituŋa kere, kotema kes atiar, “Abu Akab kijaanak Baal edit; konye Yeku iiaanakini do ŋes noi. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 16:31,32.</span></span><span class="ChapterContent_content__RrUqA">  </span></span><span data-usfm="2KI.10.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_content__RrUqA">Aso do konyarautu inabin kere luka Baal neaiai, ikamaakake kere, ka isasedotinike; sirikemamuun ediopet da: naarai ejai ainakin Baal asubanit naepol noi; ŋin yenemamuuni, mam eiari.” Konye kiswamai Yeku nun amodunia, tetere emudiari ikamaak Baal. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 22:6.</span></span><span class="ChapterContent_content__RrUqA">  </span></span><span data-usfm="2KI.10.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_content__RrUqA">Kotema Yeku atiar, “Kitalautu atukonokin nakalaunan mama ejai Baal.’ Koramai otuŋa kere. </span></span><span data-usfm="2KI.10.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_content__RrUqA">Kiyakia Yeku anatar Isirael kere: kikokounos ikamaak. Baal kere, mam abu kopaik ediotuŋanan lomam ebunit. Kopotu togo loka Baal; kilelebun etogo loka Baal pas. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 16:32.</span></span><span class="ChapterContent_content__RrUqA">  </span></span><span data-usfm="2KI.10.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_content__RrUqA">Kotema ŋesi ŋol loapolokinit agola naenapere atiar, “Koyau inapen luka luemaete Baal kere.” Kitolomik kes inapen. </span></span><span data-usfm="2KI.10.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_content__RrUqA">Kolot Yeku, ka Yekonadab okoku loka Rekab, togo loka Baal; kotema ŋesi ikamaak Baal atiar, “Komoutu, koanyut ebe emamei kane ediopet ka lukejaanakinak luka EJAKAIT, dimarai ikamaak Baal bon.” </span></span><span data-usfm="2KI.10.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_content__RrUqA">Kolomasi toma ainakin asuban ka ainaklneta nuicweio.</span></span></div><div class="ChapterContent_p__dVKHb"><span data-usfm="2KI.10.24" class="ChapterContent_verse__57FIw"><span class="ChapterContent_content__RrUqA">Kibwaikinit Yeku ituŋa akaisakanykauni kina, kotema atiar, “Toma otuŋa luayauni eoŋ akaninikus arai keku ediopet, aijarake etaci aiiar naka ŋol.” </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 20:39.</span></span><span class="ChapterContent_content__RrUqA">  </span></span><span data-usfm="2KI.10.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_content__RrUqA">Kosodi kanen, kedau ainakin ainakinet naicweio, kotema Yeku ikedarak ka ikapolok atiar, “Kolomasi, koara kes; sirikeku ediopet da.” Kodanyata kes kakwanis naka ekileŋ; kocakasi ikedarak ka ikapolok kes kina, koloto ore loka etogo loka Baal. </span></span><span data-usfm="2KI.10.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_content__RrUqA">Kitolomut ipirin luajaas togo loka Baal, kicweata. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 14:23.</span></span><span class="ChapterContent_content__RrUqA">  </span></span><span data-usfm="2KI.10.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_content__RrUqA">Kobilibilata epir loka Baal, kobilibilata etogo loka Baal, kitaraut aipany kiton lolo. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Esr 6:11; Dan 2:5; 3:29.</span></span></span></div><div class="ChapterContent_p__dVKHb"><span data-usfm="2KI.10.27" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="2KI.10.28" class="ChapterContent_verse__57FIw"><span class="ChapterContent_label__R2PLt">28</span><span class="ChapterContent_content__RrUqA">Kwaŋin komudia Yeku Baal koIsirael. </span></span><span data-usfm="2KI.10.29" class="ChapterContent_verse__57FIw"><span class="ChapterContent_label__R2PLt">29</span><span class="ChapterContent_content__RrUqA">Konye mam Yeku abu konyou karonisio nuka Yeroboam okoku loka Nebat nuetidiakaria Isirael, kes itak luka esabu luajaas Bet-el, ka Dan. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 32:4; 1 Ika 12:28,29; Kos 8:5,6.</span></span><span class="ChapterContent_content__RrUqA">  </span></span><span data-usfm="2KI.10.30" class="ChapterContent_verse__57FIw"><span class="ChapterContent_label__R2PLt">30</span><span class="ChapterContent_content__RrUqA">Kotema EJAKAIT Yeku atiar, “Naarai iswama ejok itodolit nuejok kakonyeneka, iswamak etogo loka Akab kwape ajaatar nukotauka kere, iboikinos do odwekon luka atur nakiwononet oicoloŋ loka Isirael.” </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 13:1; 15:8,12.</span></span><span class="ChapterContent_content__RrUqA">  </span></span><span data-usfm="2KI.10.31" class="ChapterContent_verse__57FIw"><span class="ChapterContent_label__R2PLt">31</span><span class="ChapterContent_content__RrUqA">Konye mam Yeku abu kopodokin alosenen okisila luka EJAKAIT Edeke laka Isirael keketau kere: mam abu konyou karonisio nuka Yeroboam nuetidiakaria Isirael. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Awa 4:23; Leb 26:14,17; Ikis 28:15; 1 Ika 12:30; 13:34; 14:16; 15:29,30,34; 16:2,3,26.</span></span></span></div><div class="ChapterContent_p__dVKHb"><span data-usfm="2KI.10.31" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="2KI.10.32" class="ChapterContent_verse__57FIw"><span class="ChapterContent_label__R2PLt">32</span><span class="ChapterContent_content__RrUqA">Kapaarasia kanun kogeu EJAKAIT ainono Isirael: kodany Kasael kes koikoruno kere luka Isirael; </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 8:12; 13:22.</span></span><span class="ChapterContent_content__RrUqA">  </span></span><span data-usfm="2KI.10.33" class="ChapterContent_verse__57FIw"><span class="ChapterContent_label__R2PLt">33</span><span class="ChapterContent_content__RrUqA">Anyoun koYorodan ari nakokide, akwap kere naka Gilead, Igadin, ka Ireubenin ka Imanasen, anyoun koAroer, loidunyas kajesa naka Arunon, ŋes Gilead ka Basan. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Amo 1:3.</span></span><span class="ChapterContent_content__RrUqA">  </span></span><span data-usfm="2KI.10.34" class="ChapterContent_verse__57FIw"><span class="ChapterContent_label__R2PLt">34</span><span class="ChapterContent_content__RrUqA">Aswamisio ace nuka Yeku, ka nuabu kiswama kere, ka agogoŋuke kere, mam kereka iwadikatai oitabo loka aisiitonokin nuka ikabakan luka Isirael? </span></span><span data-usfm="2KI.10.35" class="ChapterContent_verse__57FIw"><span class="ChapterContent_label__R2PLt">35</span><span class="ChapterContent_content__RrUqA">Kojotoor Yeku kalukapapaake: aponi kidaikinai Samaria. Kirum Yekoakas okokuke aiboisike. </span></span><span data-usfm="2KI.10.36" class="ChapterContent_verse__57FIw"><span class="ChapterContent_label__R2PLt">36</span><span class="ChapterContent_content__RrUqA">Apak naabu Yeku kirumak Isirael koSamaria keraas ikar akaisaarei ka lukanykauni.</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">2 Ikabakan 10<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=2KI.10">Learn More About Ebaibuli</a></div>