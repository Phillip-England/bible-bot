<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>Ilebin 23</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="LEV.23" class="ChapterContent_chapter__uvbXo">
         <div class="ChapterContent_label__R2PLt">23</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="LEV.23.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">Kotema EJAKAIT Musa atiar, </span></span><span data-usfm="LEV.23.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 32:5; Mar 10:2,3,10; 2 Siit 30:5; Yok 1:14; 2 Ika 10:20; Sab 81:3.</span></span><span class="ChapterContent_content__RrUqA"> “Kolimok idwe luka Isirael ebe, Ipucin lueseunitai luka EJAKAIT, luilimorete araun atukokineta nukalaunak, lupe lu kes ipucinoka lueseunitai. </span></span><span data-usfm="LEV.23.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 20:8-10; 23:12; 31:15; 34:21; 35:2; Ikis 5:12-14; Luk 13:14; Nek 13:22; Isa 56:2; 58:13; Esk 20:12.</span></span><span class="ChapterContent_content__RrUqA"> Iswamaete aswam apaarasia akanykape: konye apaaran nakikanyetekaarei ŋes nakasabato naka aibworar, atukokinet nakalaunan; siriswamaete adioswam kere; erai nakasabato mama ejai EJAKAIT kaiboisiokus kere.</span></span></div><div class="ChapterContent_p__dVKHb"><span data-usfm="LEV.23.3" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="LEV.23.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Any 23:14.  </span></span><span class="ChapterContent_content__RrUqA"> Lu kes ipucino lueseunitai luka EJAKAIT, atukokineta nukalaunak, luilimonorete kapakiokec. </span></span><span data-usfm="LEV.23.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 12:1-13; Ikis 16:1-2; Mar 28:16; Yos 5:10.</span></span><span class="ChapterContent_content__RrUqA"> Olap losodit, kapaaran nakitomonet kaoŋon naka elap eboŋ, ŋes aleleŋ naka EJAKAIT. </span></span><span data-usfm="LEV.23.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 12:14-20; 23:15; 34:18; Ikis 16:3-8.</span></span><span class="ChapterContent_content__RrUqA"> Kapaaran nakitomonet kakany naka elap kaŋol ŋes epucit loka imugatin lumam itubuunitoi mama ejai EJAKAIT: inyamenenete imugatin lumam itubuunitoi apaarasia akanykaarei. </span></span><span data-usfm="LEV.23.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 12:16; Mar 28:18; Ikis 16:1.</span></span><span class="ChapterContent_content__RrUqA"> Kapaaran nasodit itukonokinos atukokinet nakalaunan: siriswamaete aswam, naelaŋir. </span></span><span data-usfm="LEV.23.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_content__RrUqA">Konye iinanakinete ainakinet naeinakinere kakim mama ejai EJAKAIT apaarasia akanykaarei: kapaaran nakikanyetekaarei ŋes atukokinet nakalaunan; siriswamaete aswam naelaŋir.”</span></span></div><div class="ChapterContent_p__dVKHb"><span data-usfm="LEV.23.8" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="LEV.23.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_content__RrUqA">Kotema EJAKAIT Musa atiar, </span></span><span data-usfm="LEV.23.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 23:16; Mar 15:2,18; Ikis 16:9; Yos 3:15; Awa 3:9; Rom 11:16; 1 Kor 15:20; Yak 1:18; Apu 14:4.</span></span><span class="ChapterContent_content__RrUqA"> “Kolimok idwe luka Isirael ebe, Kidoloto yesi akwap nakainakini yes, isakete nuke da, ŋes konyet iyaŋauniata eisuta loka nugeet nuka aisakakus neejai esasedoti: </span></span><span data-usfm="LEV.23.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 29:24; Leb 9:21; 10:14.</span></span><span class="ChapterContent_content__RrUqA"> Ijaŋi ŋesi eisuta kakonyen nuka EJAKAIT, tetere ecamunio kanukus: kapaaran naetupakini nakasabato ŋes ijaŋia esasedoti eisuta. </span></span><span data-usfm="LEV.23.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_content__RrUqA">Kapaaran naijaŋiata yesi eisuta, iinakinete imerekek yenikiliokit yenimam eŋwalit yenika ekaru ediopet araun ainakinet naicweio mama ejai EJAKAIT. </span></span><span data-usfm="LEV.23.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_content__RrUqA">Ainakineteke naka akiria eraun iarei kotomon luka epa</span><span class="ChapterContent_note__YlDW0"><span class="ChapterContent_label__R2PLt">#</span><span class="ChapterContent_body__O3qjr"><span class="ChapterContent_fr__0KsID">23:13 </span><span class="ft">epa itemi alaŋir.</span></span></span><span class="ChapterContent_content__RrUqA"> loka akiria nuidicic nuinyalakinitai akinyet, ainakinet naeinakinere kakim mama ejai EJAKAIT araun asakat naeuru saa: ainakineteke da namatat eraun naka ebino, idiopet kooŋon yenika ekin.</span><span class="ChapterContent_note__YlDW0"><span class="ChapterContent_label__R2PLt">#</span><span class="ChapterContent_body__O3qjr"><span class="ChapterContent_fr__0KsID">23:13</span><span class="ft">  </span><span class="ft">ekin itemi nueliyak.</span></span></span><span class="ChapterContent_content__RrUqA">  </span></span><span data-usfm="LEV.23.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_content__RrUqA">Mam inyamete emugati, karaida imomwa luikawooritai, karaida aluŋuren nukitetiak aitodol apaaran ŋipeŋin, aitodol naiyaŋauniata ainakinet naka Edekekus: erai ekisil lomam edaun anatar aturiokus kaiboisiokus kere.</span></span></div><div class="ChapterContent_p__dVKHb"><span data-usfm="LEV.23.14" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="LEV.23.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Any 23:16; 34:22; Ikis 16:9-12; Leb 25:8.  </span></span><span class="ChapterContent_content__RrUqA"> Imarete yesi agear kapaaran naetupakini nakasabato, agear kapaaran naiyaŋauniata eisuta loka ainakinet najiaŋio; itodolete asabaton akanykaarei cut: </span></span><span data-usfm="LEV.23.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 2:1.</span></span><span class="ChapterContent_content__RrUqA"> Imarete apaarasia akaisakany aitodol apaaran naetupakini nakasabato nakikanyetekaarei; iinakinete do ainakinet naka akiria nuka agwei mama ejai EJAKAIT. </span></span><span data-usfm="LEV.23.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 23:16; 22:29; Mar 15:17-19; Ikis 26:1,2.</span></span><span class="ChapterContent_content__RrUqA"> Itolomunete kaiboisiokus imugatin iarei lujiaŋio luka iarei kotomon luka epa: eraunos luka akiria nuidicic, ipeete kes kaluitubuunete, araun nugeet mama ejai EJAKAIT. </span></span><span data-usfm="LEV.23.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_content__RrUqA">Iinakinete imerekekin ikanykaarei ludidik lumam eŋwalito luka ekaru ediopet nepepe kimugatin, ka emoŋ lotobait, ka imerekekin iarei: eraunos ainakinet naicweio mama ejai EJAKAIT, nepepe kainakinetekec naka akiria, ka ainakinetakec numatan, ainakinet naeinakinere kakim, naka asakat naeuru saa mama ejai EJAKAIT. </span></span><span data-usfm="LEV.23.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Leb 4:23,28; Mar 28:30.</span></span><span class="ChapterContent_content__RrUqA"> Iinakinete da ekoroi ediopet araun ainakinet naka adiakaret, ka imerekekin iarei lukiliok luka ekaru ediopet araun asubanit naka ainakineta nuka ainapakin. </span></span><span data-usfm="LEV.23.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mar 18:12; Leb 7:31-34; Ikis 18:4.</span></span><span class="ChapterContent_content__RrUqA"> Ijaŋi esasedoti kes nepepe kemugati loka nugeet araun ainakinet naijaŋio mama ejai EJAKAIT, nepepe kimerekekin luarei ludidik; eraunos lukalaunak mama ejai EJAKAIT luka esasedoti. </span></span><span data-usfm="LEV.23.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_content__RrUqA">Ilimorete kapaaran ŋipeŋin; ejaun atukokinet nakalaunan mamakus: siriswamaete aswam naelaŋir: erai ekisilomam edaun kaiboisiokus kere anatar aturiokus.</span></span></div><div class="ChapterContent_p__dVKHb"><span data-usfm="LEV.23.21" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="LEV.23.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Leb 19:9-10; Ikis 24:19-22; Any 23:11; Ikis 15:1-18; Yob 20:19; Sab 112:9; Awa 14:31; Isa 58:7,8; Yak 2:1; Rus 2:15,16.  </span></span><span class="ChapterContent_content__RrUqA"> Naisakiata yesi nuka akwapukus, sirikisakata cut agoria nuka emanikorikon, karaida aituk nuedepanara nuka aisakakon: inyeinia lukican, ka imoit: arai eoŋ EJAKAIT Ekusideke.”</span></span></div><div class="ChapterContent_p__dVKHb"><span data-usfm="LEV.23.22" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="LEV.23.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_content__RrUqA">Kotema EJAKAIT Musa atiar, </span></span><span data-usfm="LEV.23.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mar 10:10; 29:1; Leb 25:9.</span></span><span class="ChapterContent_content__RrUqA"> “Kolimok idwe luka Isirael ebe, Olap lokikanyetekaarei, kapaaran nasodit naka elap ejaun aibworar nakayamakina kamakus, aisiitunet naka aikut arupepen, atukokinet nakalaunan, </span></span><span data-usfm="LEV.23.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_content__RrUqA">Siriswamaete aswam naelaŋir: iinakinete ainakinet naeinakinere kakim mama ejai EJAKAIT.”</span></span></div><div class="ChapterContent_p__dVKHb"><span data-usfm="LEV.23.25" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="LEV.23.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Leb 16:29-34.  </span></span><span class="ChapterContent_content__RrUqA"> Kotema EJAKAIT Musa atiar, </span></span><span data-usfm="LEV.23.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 30:10; Leb 16:30; Mar 29:7; Isa 58:3,5; Dan 10:3,12.</span></span><span class="ChapterContent_content__RrUqA"> “Konye kapaaran nakitomonet naka elap lo lokikanyetekaarei ŋes apaaran naka ailuc: eraun atukokinet nakalaunan mamakus, kitakadikis ikusitauon, iinakinete ainakinet naeinakinere kakim mama ejai EJAKAIT. </span></span><span data-usfm="LEV.23.28" class="ChapterContent_verse__57FIw"><span class="ChapterContent_label__R2PLt">28</span><span class="ChapterContent_content__RrUqA">Siriswamaenenete adioswam kapaaran kaŋin: naarai erai apaaran naka ailuc, aitulucio yes kakonyen nuka EJAKAIT Ekusideke. </span></span><span data-usfm="LEV.23.29" class="ChapterContent_verse__57FIw"><span class="ChapterContent_label__R2PLt">29</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Age 17:14; Leb 13:46; Mar 5:2; 2 Siit 26:21; 2 Ses 3:6.</span></span><span class="ChapterContent_content__RrUqA"> Naarai ŋolitau kere lomam itakadikina kapaaran kaŋin, egelario kotuŋake. </span></span><span data-usfm="LEV.23.30" class="ChapterContent_verse__57FIw"><span class="ChapterContent_label__R2PLt">30</span><span class="ChapterContent_content__RrUqA">Ŋinituŋanan da yeniswamai adioswam kapaaran kaŋin, agelari eoŋ ituŋanan ŋin kotuŋake, </span></span><span data-usfm="LEV.23.31" class="ChapterContent_verse__57FIw"><span class="ChapterContent_label__R2PLt">31</span><span class="ChapterContent_content__RrUqA">Siriswamaenenete adioswam: erai ekisil lomam edaun anatar aturiokus kaiboisiokus kere. </span></span><span data-usfm="LEV.23.32" class="ChapterContent_verse__57FIw"><span class="ChapterContent_label__R2PLt">32</span><span class="ChapterContent_content__RrUqA">Eraun mamakus nakasabato naka aibworar nakayamakina, kitakadikis ikusitauon: kapaaran nakikanyetekaoŋon naka elap eboŋ, agear eboŋ kiton eboŋ, idarete nakasabatokus.”</span></span></div><div class="ChapterContent_p__dVKHb"><span data-usfm="LEV.23.32" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="LEV.23.33" class="ChapterContent_verse__57FIw"><span class="ChapterContent_label__R2PLt">33</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Ikis 16:13-15.  </span></span><span class="ChapterContent_content__RrUqA"> Kotema EJAKAIT Musa atiar, </span></span><span data-usfm="LEV.23.34" class="ChapterContent_verse__57FIw"><span class="ChapterContent_label__R2PLt">34</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 23:16; 34:22; Mar 29:12; Ikis 16:13; Esr 3:4; Nek 8:14; Sek 14:16; Yok 7:2; Bur 11:9.</span></span><span class="ChapterContent_content__RrUqA"> “Kolimok idwe luka Isirael ebe, Kapaaran nakitomonet kakany naka elap kala lokikanyetekaarei, ŋes epucit loka iswamin adaun apaarasia akanykaarei mama ejai EJAKAIT. </span></span><span data-usfm="LEV.23.35" class="ChapterContent_verse__57FIw"><span class="ChapterContent_label__R2PLt">35</span><span class="ChapterContent_content__RrUqA">Kapaaran nasodit ejaun atukokinet nakalaunan: siriswamaete aswam naelaŋir. </span></span><span data-usfm="LEV.23.36" class="ChapterContent_verse__57FIw"><span class="ChapterContent_label__R2PLt">36</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mar 29:35; 2 Siit 7:8,9; Nek 8:18; Yok 7:37.</span></span><span class="ChapterContent_content__RrUqA"> Iinakinete ainakinet naeinakinere kakim mama ejai EJAKAIT apaarasia akanykaarei: kapaaran nakikanyetekauni ejaun atukokinet nakalaunan mamakus; iinakinete ainakinet naeinakinere kakim mama ejai EJAKAIT: erai atukokinet nakayamakin; siriswamaete aswam naelaŋir,</span></span></div><div class="ChapterContent_p__dVKHb"><span data-usfm="LEV.23.36" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="LEV.23.37" class="ChapterContent_verse__57FIw"><span class="ChapterContent_label__R2PLt">37</span><span class="ChapterContent_content__RrUqA">Ŋul kes ipucin lueseunitai luka EJAKAIT, luilimorete yesi araut atukokineta nukalaunak, ainakin ainakinet naeinakinere kakim mama ejai EJAKAIT, ainakinet naicweio, ka ainakinet naka akiria, ka asubanit, ka ainakineta numatan, ŋiniinakinet kapaaranike. </span></span><span data-usfm="LEV.23.38" class="ChapterContent_verse__57FIw"><span class="ChapterContent_label__R2PLt">38</span><span class="ChapterContent_content__RrUqA">Kogelara nukasabaton nuka EJAKAIT, kogelara da ainakinetakus, kogelara aiyaposiokus, kogelara da ainakinetakus nuka akot, nuiinanakinete EJAKAIT.</span></span></div><div class="ChapterContent_p__dVKHb"><span data-usfm="LEV.23.38" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="LEV.23.39" class="ChapterContent_verse__57FIw"><span class="ChapterContent_label__R2PLt">39</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Any 23:16; Ikis 16:13; Mat 21:8.  </span></span><span class="ChapterContent_content__RrUqA"> Konye kapaaran nakitomonet kakany naka elap lokikanyetekaarei, kidaut atukonokin araito nuka akwap, idarete yesi epucit loka EJAKAIT apaarasia akanykaarei: kapaaran nasodit ejaun aibworar nakayamakina, kapaaran nakikanyetekauni da ejaun aibworar nakayamakina. </span></span><span data-usfm="LEV.23.40" class="ChapterContent_verse__57FIw"><span class="ChapterContent_label__R2PLt">40</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Nek 8:15; Ikis 16:14; Isa 35:10; 66:10; Rom 5:11.</span></span><span class="ChapterContent_content__RrUqA"> Kapaaran nasodit iyaŋaarete araito nuka ikito luejok, atenuna nuka idukudukun, ka atenuna nuka ikito lueburok, ka ikito lukaguurut; iyalamasi yesi kakonyen nuka EJAKAIT Ekusideke apaarasia akanykaarei. </span></span><span data-usfm="LEV.23.41" class="ChapterContent_verse__57FIw"><span class="ChapterContent_label__R2PLt">41</span><span class="ChapterContent_content__RrUqA">Kidarete ŋes araun epucit mama ejai EJAKAIT apaarasia akanykaarei ŋ: erai ekisil lomam edaun katuriokus: kidarete ŋes kolap lokikanyetekaarei. </span></span><span data-usfm="LEV.23.42" class="ChapterContent_verse__57FIw"><span class="ChapterContent_label__R2PLt">42</span><span class="ChapterContent_content__RrUqA">Kibojete koswamin apaarasia akanykaarei; kere luurikina koIsirael kibojete koswamin: </span></span><span data-usfm="LEV.23.43" class="ChapterContent_verse__57FIw"><span class="ChapterContent_label__R2PLt">43</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 31:13; Sab 78:5,6.</span></span><span class="ChapterContent_content__RrUqA"> Tetere ejenunete aturiokus ebe abu kesiboik idwe luka Isirael oswamin, naketolomunia eoŋ kes kakwap nako Misiri: arai eoŋ EJAKAIT Ekusideke.”</span></span></div><div class="ChapterContent_p__dVKHb"><span data-usfm="LEV.23.43" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="LEV.23.44" class="ChapterContent_verse__57FIw"><span class="ChapterContent_label__R2PLt">44</span><span class="ChapterContent_content__RrUqA">Abu Musa kolimok idwe luka Isirael ipucino lueseunitai luka EJAKAIT.</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">Ilebin 23<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=LEV.23">Learn More About Ebaibuli</a></div>