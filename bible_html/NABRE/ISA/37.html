<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>Isaia 37</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="ISA.37" class="ChapterContent_chapter__uvbXo">
         <div class="ChapterContent_label__R2PLt">37</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="ISA.37.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        2 Ika 19:1; 2 Siit 6:24; Sab 50:15; Sek 13:9; Luk 18:1; Rom 12:12; 1 Ses 5:17.  </span></span><span class="ChapterContent_content__RrUqA"> Kosodi kanen, kepupu ekabaka Kesekia, kocil inapeneke, konap epuko, koloma togo loka EJAKAIT. </span></span><span data-usfm="ISA.37.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 22:14.</span></span><span class="ChapterContent_content__RrUqA"> Kijuka Eliakim, loapolokinit ekal, ka Sebuna ekewadikan, ka imakio luka isasedotin, konapitos ipukoi, mama ejai Isaia enabi okoku loka Amos. </span></span><span data-usfm="ISA.37.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 19:3; Kos 5:9; Sab 39:11; 50:15.</span></span><span class="ChapterContent_content__RrUqA"> Kotemasi ŋes atiar, “Inera Kesekia kwanata ebe, Apaaran na erai apaaran naka ican, naka aitoronio, ka naka amoromoroo; naarai adol idwe aurio, emamei da agogoŋ nakaidoun. </span></span><span data-usfm="ISA.37.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Sam 7:8; 2 Ika 19:4; Yak 5:14,18.</span></span><span class="ChapterContent_content__RrUqA"> Motoko iirari EJAKAIT Ekonideke akiro nuka Rabasake, loejukuni ekabaka loka Asuria ejakaitike amoromor Edeke lokajaran, ka aitoron akiro nuapupu EJAKAIT Ekonideke: aso kitonyou ailipikon kanuka aatoŋot naedeun.”</span></span></div><div class="ChapterContent_p__dVKHb"><span data-usfm="ISA.37.4" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ISA.37.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_content__RrUqA">Kopotu do ikeiaanakinak luka ekabaka Kesekia neejai Isaia. </span></span><span data-usfm="ISA.37.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_content__RrUqA">Kotema Isaia kes atiar, “Kolimokis ejakaitikus kwanata ebe, ‘Inera EJAKAIT kwanata ebe, Sirikiyoŋ akiro nuipup, nukamoromorooto eoŋ ikejaanakinak luka ekabaka loka Asuria. </span></span><span data-usfm="ISA.37.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_content__RrUqA">Koany, ebwaikin emoyo tomake, epupuni ŋesi eemut, eboŋori bukee; ebirokini eoŋ da ŋes kekileŋ akwapuke.’’’</span></span></div><div class="ChapterContent_p__dVKHb"><span data-usfm="ISA.37.7" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ISA.37.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Yos 15:39,42; 2 Siit 11:9; Nek 11:30; Yer 34:7.  </span></span><span class="ChapterContent_content__RrUqA"> Koboŋo do Rabasake, kodum ekabaka loka Asuria ejiosi kaLibuna: naarai abu kopupunite ebe aboŋo ŋesi koLakis. </span></span><span data-usfm="ISA.37.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_content__RrUqA">Kopup inerai nuka Tiraka ekabaka loka Etiopia ebe, “Koany, alomu aitiji jo.” Kepupu ŋun, kiyakik ŋesi Kesekia ikiyakia ebe, </span></span><span data-usfm="ISA.37.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_content__RrUqA">“Ilimokinete Kesekia ekabaka loka Yuda kwanata ebe, ‘Kinyek Edekekon loimuno aiŋal jo ebe, Mam Yerusalem ijaikinio akan naka ekabaka loka Asuria. </span></span><span data-usfm="ISA.37.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_content__RrUqA">Koany, ipupunit ijo nueswamakis ikabakan luka Asuria akwapin kere, amudianarete kes cut: do konyet jo kiyuunio? </span></span><span data-usfm="ISA.37.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Age 11:31.</span></span><span class="ChapterContent_content__RrUqA"> Apotu kereka idekesio luka atekerin koyuununete kes, nuamudianarete lukapapaaka, Gosan, ka Karan, ka Resep, ka idwe luka Eden luajaas Telasar? </span></span><span data-usfm="ISA.37.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yer 49:23.</span></span><span class="ChapterContent_content__RrUqA"> Ai bo ejai ekabaka loka Kamat, ka ekabaka loka Arupad, ka ekabaka loka ere loka Separabaim, loka Kena, ka Iba da?’”</span></span></div><div class="ChapterContent_p__dVKHb"><span data-usfm="ISA.37.13" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ISA.37.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_content__RrUqA">Kijau Kesekia ebalua kakan naka ikiyakia, kosiom; kolot Kesekia togo loka EJAKAIT, kopesia kakonyen nuka EJAKAIT. </span></span><span data-usfm="ISA.37.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_content__RrUqA">Kilip Kesekia EJAKAIT, kobala ebe, </span></span><span data-usfm="ISA.37.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 25:22.</span></span><span class="ChapterContent_content__RrUqA">“Wu EJAKAIT loka ajoresio, Edeke loka Isirael, loiboie kokerubin, ijo ŋes Edeke, ijo bon, loka ajakanuto kere nuka akwap; ijo kolo isubi akuj ka akwap. </span></span><span data-usfm="ISA.37.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Dan 9:18.</span></span><span class="ChapterContent_content__RrUqA"> Kitoik akonikit, wu EJAKAIT, kiira; kokweny, wu EJAKAIT, koany; kopup akiro kere nuka Senakerib, nuejuku ŋesi amoromoroo Edeke lokajaran. </span></span><span data-usfm="ISA.37.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_content__RrUqA">Abeit, wu EJAKAIT, apotu ikabakan luka Asuria komudiasi atekerin kere, ka akecekwap da. </span></span><span data-usfm="ISA.37.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_content__RrUqA">Apotu koeakasi idekesiokec akim: naarai mam keraas idekesio, konye aswam naka akanin nuka ituŋa, ikito ka amor; ŋes kemudiarere kes. </span></span><span data-usfm="ISA.37.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_content__RrUqA">Aso do, wu EJAKAIT Ekosideke, kitajarai sio kakanike, tetere ejenunete ajakanuto kere nuka akwap ebe, ljo ŋes EJAKAIT, ijo bon ba.”</span></span></div><div class="ChapterContent_p__dVKHb"><span data-usfm="ISA.37.20" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ISA.37.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_content__RrUqA">Kosodi Isaia okoku loka Amos aijukakin Kesekia ebe, “Inera kwanata EJAKAIT, Edeke loka Isirael, ebe, Naarai ilip ijo eoŋ asurokin Senakerib ekabaka loka Asuria, </span></span><span data-usfm="ISA.37.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_content__RrUqA">na ŋes akirot naener EJAKAIT mama ejai ŋesi ebe:</span></span></div><div class="ChapterContent_q1__wjdiM"><span data-usfm="ISA.37.22" class="ChapterContent_verse__57FIw"><span class="ChapterContent_content__RrUqA">“Kimwaŋit akoku nabekot naka Sion jo,</span></span></div><div class="ChapterContent_q1__wjdiM"><span data-usfm="ISA.37.22" class="ChapterContent_verse__57FIw"><span class="ChapterContent_content__RrUqA">Ekienar jo kisekelei:</span></span></div><div class="ChapterContent_q1__wjdiM"><span data-usfm="ISA.37.22" class="ChapterContent_verse__57FIw"><span class="ChapterContent_content__RrUqA">Emuŋumuŋ akoku naka Yerusalem akouke neijai.</span></span></div><div class="ChapterContent_q1__wjdiM"><span data-usfm="ISA.37.22" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ISA.37.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_content__RrUqA">Iŋai bo imoromor ijo, kisekel?</span></span></div><div class="ChapterContent_q1__wjdiM"><span data-usfm="ISA.37.23" class="ChapterContent_verse__57FIw"><span class="ChapterContent_content__RrUqA">Iŋai bo itopolooritor ijo ekoniporoto, ka aiteluor akonikonye kuju?</span></span></div><div class="ChapterContent_q1__wjdiM"><span data-usfm="ISA.37.23" class="ChapterContent_verse__57FIw"><span class="ChapterContent_content__RrUqA">Isurok Lokalaunan loka Isirael.</span></span></div><div class="ChapterContent_q1__wjdiM"><span data-usfm="ISA.37.23" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ISA.37.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_content__RrUqA">Imoromor EJAKAIT kokiyakiakon,</span></span></div><div class="ChapterContent_q1__wjdiM"><span data-usfm="ISA.37.24" class="ChapterContent_verse__57FIw"><span class="ChapterContent_content__RrUqA">Kinera atiar, ‘Kaipues naka agalinika</span></span></div><div class="ChapterContent_q1__wjdiM"><span data-usfm="ISA.37.24" class="ChapterContent_verse__57FIw"><span class="ChapterContent_content__RrUqA">Adokari oswion luka iroŋan,</span></span></div><div class="ChapterContent_q1__wjdiM"><span data-usfm="ISA.37.24" class="ChapterContent_verse__57FIw"><span class="ChapterContent_content__RrUqA">Atutubeta nukotoma nuka Lebanon;</span></span></div><div class="ChapterContent_q1__wjdiM"><span data-usfm="ISA.37.24" class="ChapterContent_verse__57FIw"><span class="ChapterContent_content__RrUqA">Ajepi iresiake lueojak, ka iberosinike luejokuka;</span></span></div><div class="ChapterContent_q1__wjdiM"><span data-usfm="ISA.37.24" class="ChapterContent_verse__57FIw"><span class="ChapterContent_content__RrUqA">Alomari da aiboisike naiwasie,</span></span></div><div class="ChapterContent_q1__wjdiM"><span data-usfm="ISA.37.24" class="ChapterContent_verse__57FIw"><span class="ChapterContent_content__RrUqA">Amagoro naka emanikorike loideŋeriat.</span></span></div><div class="ChapterContent_q1__wjdiM"><span data-usfm="ISA.37.24" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ISA.37.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_content__RrUqA">Abok, amat akipi,</span></span></div><div class="ChapterContent_q1__wjdiM"><span data-usfm="ISA.37.25" class="ChapterContent_verse__57FIw"><span class="ChapterContent_content__RrUqA">Etooni da kakakeju icorin kere luko Misiri.’</span></span></div><div class="ChapterContent_q1__wjdiM"><span data-usfm="ISA.37.25" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ISA.37.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_content__RrUqA">Mam ibu kopup kwape eswamaa kolo,</span></span></div><div class="ChapterContent_q1__wjdiM"><span data-usfm="ISA.37.26" class="ChapterContent_verse__57FIw"><span class="ChapterContent_content__RrUqA">Kasub agear apeŋo?</span></span></div><div class="ChapterContent_q1__wjdiM"><span data-usfm="ISA.37.26" class="ChapterContent_verse__57FIw"><span class="ChapterContent_content__RrUqA">Kwana da etodolit,</span></span></div><div class="ChapterContent_q1__wjdiM"><span data-usfm="ISA.37.26" class="ChapterContent_verse__57FIw"><span class="ChapterContent_content__RrUqA">Korai ijo loimudiari ireria lukebwaitai</span></span></div><div class="ChapterContent_q1__wjdiM"><span data-usfm="ISA.37.26" class="ChapterContent_verse__57FIw"><span class="ChapterContent_content__RrUqA">Araun aapoŋor nukamejei,</span></span></div><div class="ChapterContent_q1__wjdiM"><span data-usfm="ISA.37.26" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ISA.37.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_content__RrUqA">Kanuka ŋun lueboiete kotoma keraas luedit agogoŋ,</span></span></div><div class="ChapterContent_q1__wjdiM"><span data-usfm="ISA.37.27" class="ChapterContent_verse__57FIw"><span class="ChapterContent_content__RrUqA">Koburut, kitirirata;</span></span></div><div class="ChapterContent_q1__wjdiM"><span data-usfm="ISA.37.27" class="ChapterContent_verse__57FIw"><span class="ChapterContent_content__RrUqA">Kosubito bala inya luka ais, kwape ikui,</span></span></div><div class="ChapterContent_q1__wjdiM"><span data-usfm="ISA.37.27" class="ChapterContent_verse__57FIw"><span class="ChapterContent_content__RrUqA">Kwape kinya luejaas kuju togo,</span></span></div><div class="ChapterContent_q1__wjdiM"><span data-usfm="ISA.37.27" class="ChapterContent_verse__57FIw"><span class="ChapterContent_content__RrUqA">Kwape emanikor loka akima eriŋa epolooro,</span></span></div><div class="ChapterContent_q1__wjdiM"><span data-usfm="ISA.37.27" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ISA.37.28" class="ChapterContent_verse__57FIw"><span class="ChapterContent_label__R2PLt">28</span><span class="ChapterContent_content__RrUqA">Konye ajeni eoŋ akoniiboie,</span></span></div><div class="ChapterContent_q1__wjdiM"><span data-usfm="ISA.37.28" class="ChapterContent_verse__57FIw"><span class="ChapterContent_content__RrUqA">Alomarikon ka alomunikon,</span></span></div><div class="ChapterContent_q1__wjdiM"><span data-usfm="ISA.37.28" class="ChapterContent_verse__57FIw"><span class="ChapterContent_content__RrUqA">Aikerepoonutukon kaneajai.</span></span></div><div class="ChapterContent_q1__wjdiM"><span data-usfm="ISA.37.28" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ISA.37.29" class="ChapterContent_verse__57FIw"><span class="ChapterContent_label__R2PLt">29</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Yob 41:2; Sab 32:9; Isa 30:28; Esk 29:4; Amo 4:2; Yak 3:3.  </span></span><span class="ChapterContent_content__RrUqA"> Kanuka aikerepoonutukon kaneajai,</span></span></div><div class="ChapterContent_q1__wjdiM"><span data-usfm="ISA.37.29" class="ChapterContent_verse__57FIw"><span class="ChapterContent_content__RrUqA">Ido naarai adolu emokodekon akiika,</span></span></div><div class="ChapterContent_q1__wjdiM"><span data-usfm="ISA.37.29" class="ChapterContent_verse__57FIw"><span class="ChapterContent_content__RrUqA">Ŋes ebwaikinia ekagolu okumesikon,</span></span></div><div class="ChapterContent_q1__wjdiM"><span data-usfm="ISA.37.29" class="ChapterContent_verse__57FIw"><span class="ChapterContent_content__RrUqA">Arukanaka da aitukukon,</span></span></div><div class="ChapterContent_q1__wjdiM"><span data-usfm="ISA.37.29" class="ChapterContent_verse__57FIw"><span class="ChapterContent_content__RrUqA">Kenyakari jo orot loilomunia.</span></span></div><div class="ChapterContent_p__dVKHb"><span data-usfm="ISA.37.29" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ISA.37.30" class="ChapterContent_verse__57FIw"><span class="ChapterContent_label__R2PLt">30</span><span class="ChapterContent_content__RrUqA">“Na ŋes eraun aanyunet mamakon: okaru lo inyamete yenebwaŋuni bon, okaru lokiareit yenitocuni kaii; okaru lokiwuniet koyeata, kodwenya, kiraata imanikoria luka emusabibu, konyama araitoke. </span></span><span data-usfm="ISA.37.31" class="ChapterContent_verse__57FIw"><span class="ChapterContent_label__R2PLt">31</span><span class="ChapterContent_content__RrUqA">Edupi aatoŋot naideuni naabu koku kokek loka Yuda alias kwap, kora araito kokuju. </span></span><span data-usfm="ISA.37.32" class="ChapterContent_verse__57FIw"><span class="ChapterContent_label__R2PLt">32</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 19:31.</span></span><span class="ChapterContent_content__RrUqA"> Naarai elomari aatoŋot koYerusalem, luekuete da komoru Sion: itodolikini ŋun adunyanut naka EJAKAIT loka ajoresio,</span></span></div><div class="ChapterContent_p__dVKHb"><span data-usfm="ISA.37.32" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ISA.37.33" class="ChapterContent_verse__57FIw"><span class="ChapterContent_label__R2PLt">33</span><span class="ChapterContent_content__RrUqA">“Aso inera kwanata EJAKAIT nuka ekabaka loka Asuria ebe, Mam edoluni ore lo, karaida agumakin emal, karaida adolokin kebuku, karaida aitutu etut asurokinia ŋes. </span></span><span data-usfm="ISA.37.34" class="ChapterContent_verse__57FIw"><span class="ChapterContent_label__R2PLt">34</span><span class="ChapterContent_content__RrUqA">Ebala EJAKAIT ebe, Orot lokelomunia, ŋopeŋol eboŋoria, ido mam edoluni ore lo. </span></span><span data-usfm="ISA.37.35" class="ChapterContent_verse__57FIw"><span class="ChapterContent_label__R2PLt">35</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 20:6; Isa 27:3.</span></span><span class="ChapterContent_content__RrUqA"> Naarai egaŋi eoŋ ere lo aitajar, kanukaŋ, ido kanuka ekakejaanakinan Daudi.”</span></span></div><div class="ChapterContent_p__dVKHb"><span data-usfm="ISA.37.35" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ISA.37.36" class="ChapterContent_verse__57FIw"><span class="ChapterContent_label__R2PLt">36</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        2 Ika 19:35.  </span></span><span class="ChapterContent_content__RrUqA"> Koloma emalaika loka EJAKAIT oidukurun luka Iyasurian, kodany ilukumin akwatat ka ilukumin akaisakanykauni ka lukany: kenyout ituŋa tupuruc sek, koany, koraas kere ikatwak. </span></span><span data-usfm="ISA.37.37" class="ChapterContent_verse__57FIw"><span class="ChapterContent_label__R2PLt">37</span><span class="ChapterContent_content__RrUqA">Kosodi Senakerib ekabaka loka Asuria anyoun, kolot, koboŋo, kiboikin Ninebe. </span></span><span data-usfm="ISA.37.38" class="ChapterContent_verse__57FIw"><span class="ChapterContent_label__R2PLt">38</span><span class="ChapterContent_content__RrUqA">Kosodi kanen, emai ŋesi kotogo loka Nisurok ekedeke, koarata Aduram-melek ka Saresar odweke ŋes kekileŋ: kokereasi akwap naka Ararat. Kirum Esar-kadon okokuke aiboisike.</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">Isaia 37<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=ISA.37">Learn More About Ebaibuli</a></div>