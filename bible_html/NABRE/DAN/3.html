<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>Daniel 3</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="DAN.3" class="ChapterContent_chapter__uvbXo">
         <div class="ChapterContent_label__R2PLt">3</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="DAN.3.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        1 Ika 12:28; Sab 96:5; Isa 41:24; Kos 2:8; 1 Kor 8:4.  </span></span><span class="ChapterContent_content__RrUqA"> Abu ekabaka Nebukadenesar kosub aput naka esabu, aoiauke ikubitin akaisakanykape, alalauke da ikubitin ikanykape: kosipok apuuton naka Dura, obuku loko Babulon. </span></span><span data-usfm="DAN.3.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_content__RrUqA">Kosodi ekabaka Nebukadenesar aijukar atukonokin lukibukui, ka luketeok, ka lukitemwan, ikerabak, ka ikeŋadak, ikenerunak, ka iricakisila, ka ijaka kere lukobukui, aponare toma asuban nuka aitan aput naabu ekabaka Nebukadenesar kosipokinite, </span></span><span data-usfm="DAN.3.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mat 7:13; Asw 19:34,35; Rom 1:20,23.</span></span><span class="ChapterContent_content__RrUqA"> Kosodete lukibukui, ka luketeok, lukitemwan, ka ikerabak, ka ikeŋadak, ka ikenerunak ka iricakisila ka ijaka kere lukobukui, kotukonokinos kanuka asuban nuka aput naabu eka baka Nebukadenesar kosipokinite; kobwaata kesi kakonyen nuka aput, naasipokinit ekabaka Nebukadenesar. </span></span><span data-usfm="DAN.3.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Dan 4:1.</span></span><span class="ChapterContent_content__RrUqA"> Kosodi lokalimoron aiworoor kuju ebe, “Kicorakinitai yes ituŋa, ka atekerin ka aŋajepa, </span></span><span data-usfm="DAN.3.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_content__RrUqA">naipupunioto aruo naka arupepe, ka alamaru, ka adeudeu, ka aiosi, ka etida, ka esos, ka nolipone kere loeruo, kosodete aisuded kere aima aput naka esabu naabu ekabaka Nebukadenesar kosipokinite: </span></span><span data-usfm="DAN.3.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yer 29:22; Apu 13:15.</span></span><span class="ChapterContent_content__RrUqA"> ido yenimam isudedei aima apak nipenin, ecakakinio kidin oupa loesarani noi.” </span></span><span data-usfm="DAN.3.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_content__RrUqA">Aso kapak kaŋin kepuput ituŋa kere aruo naka arupepe, ka alamaru, ka adeudeu, ka ajosi, ka etida, ka ŋolipone kere loeruo, kosodete ituŋa kere, atekerin, ka aŋajepa, aisuded aima aput naka esabu naabu ekabaka Nebukadenesar kosipokinite.</span></span></div><div class="ChapterContent_p__dVKHb"><span data-usfm="DAN.3.7" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="DAN.3.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Dan 6:12; Est 3:6; Esr 4:12-16.  </span></span><span class="ChapterContent_content__RrUqA"> Kosodi kapak kaŋin kikunyakis Ikaludean ice aideide Iyudayan. </span></span><span data-usfm="DAN.3.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Nek 2:3; Kos 7:3; Dan 2:4; 5:10.</span></span><span class="ChapterContent_content__RrUqA"> Kobonokis kotemasi ekabaka Nebukadenesar atiar, “Wu ekabaka Nebukadenesar, kobusi ikar kere, </span></span><span data-usfm="DAN.3.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_content__RrUqA">Ŋo, wu ekabaka, ibu kibwaik ekisil ebe, ŋin yeniirari aruo naka arupepe, ka alamaru, ka adeudeu, ka aiosi ka etida, ka esos, ka ŋolipone kere loeruo, kisudedei komai aput naka esabu: </span></span><span data-usfm="DAN.3.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_content__RrUqA">ido nin yenimam isudedei ka aima ecakakinio kidin oupa loesarani noi. </span></span><span data-usfm="DAN.3.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Est 3:8; Dan 2:49.</span></span><span class="ChapterContent_content__RrUqA"> Ejaas Iyudayan ice luibu ijo kitopoloo kotoma akiro nuka ebuku loko Babulon, Sadurak, ka Mesak, ka Abed-nego; ituŋa ŋul, wu ekabaka, mam kipodosi jo; mam ijaanakinete idekesiokon, karaida aima aput naka esabu naibu kosipok.”</span></span></div><div class="ChapterContent_p__dVKHb"><span data-usfm="DAN.3.12" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="DAN.3.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Mat 10:18; Mk 13:9; Asw 5:25-27.  </span></span><span class="ChapterContent_content__RrUqA"> Kosodi konyet Nebukadenesar anyunyurikin koresiar kicorak ayaun Sadurak, ka Mesak, ka Abed-nego. Koyaunai ituŋa nul akonyen nuka ekabaka, </span></span><span data-usfm="DAN.3.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Isa 46:1.</span></span><span class="ChapterContent_content__RrUqA"> Koboŋok Nebukadenesar kotema kes atiar, “Yes, Sadurak, ka Mesak, ka Abed-nego, ipeleikinito kereka yesi apele aigir aijaanakin ekadeke, aima da aput naka esabu naabu eoŋ kasipok? </span></span><span data-usfm="DAN.3.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 32:32; 5:2; Luk 13:9; 2 Ika 18:35.</span></span><span class="ChapterContent_content__RrUqA"> Aso natikwana arai itemonokino kipuput aruo naka arupepe, ka alamaru, ka adeudeu, ka ajosi, ka etida, ka esos, ka ŋolipone kere loeruo, kisudedeoto aima aput naabu kasub, aso; konye arai mam imaete, kicakakinio toma oupa loesarani noi; ido iŋai bo Edeke nol Iokiyuuni yes kakaninika?” </span></span><span data-usfm="DAN.3.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mat 10:19; Asw 26:24.</span></span><span class="ChapterContent_content__RrUqA"> Kobonokis Sadurak, ka Mesak, ka Abed-nego, kotemasi ekabaka atiar, “Wu Nebukadenesar, mam sio ibusakinit aboŋokin jo kotoma akirot kaŋin, </span></span><span data-usfm="DAN.3.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Sam 17:37; Mik 7:7; 2 Kor 1:10.</span></span><span class="ChapterContent_content__RrUqA"> Arai kikwaik nen, epedori Edekekosi lokijaanakini ayuun sio kotoma oupa loesarani noi, kiyuuni da kakanikon, wu ekabaka. </span></span><span data-usfm="DAN.3.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mat 10:32; Bur 11:25.</span></span><span class="ChapterContent_content__RrUqA"> Konye arai mere kwaŋin, kojen, wu ekabaka, kwape mam sio kijaanakinia idekesiokon karaida aima aput naka esabu naibu kosipok.” </span></span><span data-usfm="DAN.3.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_content__RrUqA">Kanen, konyunyurikin eut Nebukadenesar, kitegelikin epone loka akonyeneke mama ejaas Sadurak, ka Mesak, ka Abed-nego, kiner, kicorak aitasaran eupa aatenak akanykaarei adepar nelem esarania. </span></span><span data-usfm="DAN.3.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_content__RrUqA">Kicorak ikagogoŋok ice kanul luajaas ajoreke ajen Sadurak, ka Mesak, ka Abednego: ka acakakin da toma oupa loesarani noi. </span></span><span data-usfm="DAN.3.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_content__RrUqA">Aponi koenai ituŋa nul konapitos ipaleikee, ka ikootinikee, ka ilounakec, ka inapenekee ice, kocakakis kidin oupa loesarani nol. </span></span><span data-usfm="DAN.3.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_content__RrUqA">Kanuka nun naarai abu ekabaka kicorakinite eut kosaranunite eupa noi, apotu aipelonoreta nuka akim koarata ituŋa kwi luetiŋito Sadurak, ka Mesak, ka Abed-nego. </span></span><span data-usfm="DAN.3.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Sab 33:18; 43:1-5; Isa 43:2; 2 Kor 1:8-10; 1 Pet 4:12.</span></span><span class="ChapterContent_content__RrUqA"> Kodooto ituŋa nul luuni, Sadurak, ka Mesak, ka Abed-nego, eenen kidin oupa loesarani noi.</span></span></div><div class="ChapterContent_p__dVKHb"><span data-usfm="DAN.3.23" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="DAN.3.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_content__RrUqA">Kosodi ekabaka Nebukadenesar aumokin, kodetun; kiner kotema ikekenerunak atiar, “Mam nat oni kicakakinit ituŋa iuni eenen kidiŋ akim?” Kobonokis kotemasi ekabaka atiar, “Abeit, wu ekabaka.” </span></span><span data-usfm="DAN.3.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Isa 43:2; Yob 1:6; Sab 34:7; Yok 19:7; Bur 1:14.</span></span><span class="ChapterContent_content__RrUqA"> Koboŋok kotema atiar, “Koany, aseseni eoŋ ituŋa iwonon elaeara, elosete kokidin akim, kwabo emamei kes aronis; as ima naka Iokiwononet esubit bala okoku loka idekesio.” </span></span><span data-usfm="DAN.3.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_content__RrUqA">Kosodi kikunyak Nebukadenesar okek loka eupa loesarani noi; kotema atiar, “Sadurak, ka Mesak, ka Abed-nego, yes ibulesin luka Edeke Loejai kuju kakui, kolomutu, kopotu nee,” Kosodete Sadurak ka Mesak ka Abed-nego alomun kokidin akim, </span></span><span data-usfm="DAN.3.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mk 16:18; Bur 11:34.</span></span><span class="ChapterContent_content__RrUqA"> Kotukokinos lukibukui ka luketeok, ka lukitemwan, ka ikenerunak luka ekabaka, aanyun ituŋa nul, lumam akim apedorit awatekec, karaida itima luka akwesikee mam asisiito, karaida ikeeenapen mam ilocokino, karaida aures naka akim mam ajaas kakes. </span></span><span data-usfm="DAN.3.28" class="ChapterContent_verse__57FIw"><span class="ChapterContent_label__R2PLt">28</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Siit 5:20; Sab 34:7,8; Pes 1:12,13; 1 Pet 1:21.</span></span><span class="ChapterContent_content__RrUqA"> Kotema Nebukadenesar atiar, “Kituritete Edeke loka Sadurak, ka Mesak, ka Abed-nego, loejukuni ekemalaika, kitaiar ikebulesin luapotu komunokinos ŋes, kilocoto da akirot naka ekabaka, kijaikis awatekec kinyeis aijaanakin karaida aima edeke kere nabarai Edekekee bon. </span></span><span data-usfm="DAN.3.29" class="ChapterContent_verse__57FIw"><span class="ChapterContent_label__R2PLt">29</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 32:31; Sab 3:8; Dan 6:27.</span></span><span class="ChapterContent_content__RrUqA"> Ŋes esilakinia ekisil ebe, ŋulutuŋa, ka ateker, ka aŋajep, luinerenenas aronis kere mama ejai Edeke loka Sadurak, kaMesak ka Abed-nego, eiepeiepeo, itogoikec da ituluorio amejei: naarai emamei edeke ece loepedori aitajar kopone kanol.” </span></span><span data-usfm="DAN.3.30" class="ChapterContent_verse__57FIw"><span class="ChapterContent_label__R2PLt">30</span><span class="ChapterContent_content__RrUqA">Kosodi ekabaka aitopoloor Sadurak, ka Mesak ka Abed-nego, kobuku loko Babulon.</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">Daniel 3<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=DAN.3">Learn More About Ebaibuli</a></div>