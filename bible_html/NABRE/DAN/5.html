<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>Daniel 5</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="DAN.5" class="ChapterContent_chapter__uvbXo">
         <div class="ChapterContent_label__R2PLt">5</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="DAN.5.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Est 1:3; Isa 21:5; Yer 51:39,57; Nak 1:10; Mk 6:21.  </span></span><span class="ChapterContent_content__RrUqA"> Kipoik ekabaka Belesasar elukumit loka ijakake epucit, komat ebino kakonyen nuka elukumit ŋol. </span></span><span data-usfm="DAN.5.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Awa 20:1.</span></span><span class="ChapterContent_content__RrUqA"> Kiir ŋesi ebino, kicorak Belesasar ayaun iboro luka esabu ka luka epuesa luabu Nebukadenesar papake konat koyekalu loajai Yerusalem; tetere emasi ekabaka ka ijakake, ka akenor ka akebusian da kotomakec. </span></span><span data-usfm="DAN.5.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_content__RrUqA">Aponi koyaunai iboro luka esabu luaponi konatarai koyekalu loka etogo loka Edeke loajai Yerusalem; komasia ekabaka ka ijakake, ka akenor ka akebusian da. </span></span><span data-usfm="DAN.5.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Sab 115:4-8; Apu 9:20.</span></span><span class="ChapterContent_content__RrUqA"> Komasete ebino, kituritos idekesio luka esabu, ka luka epuesa, ka luka aisinin, ka luka asua, ka luka akito, ka luka amor da.</span></span></div><div class="ChapterContent_m__3AINJ"><span data-usfm="DAN.5.4" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="DAN.5.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Dan 4:31.  </span></span><span class="ChapterContent_content__RrUqA"> Kosawa kanol kotakanut ibokor luka akan naka etuŋanan, kiwadik kinaren kepir loka atala, karwatat naeladatai naka etogo lokapolou loka ekabaka: koany ekabaka atutubet naka akan naewadikai. </span></span><span data-usfm="DAN.5.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yob 18:11; Nak 2:10.</span></span><span class="ChapterContent_content__RrUqA"> Kosodi kijulakinos akonyen nuka ekabaka, kisiyalononoto ŋes akeomisio; komaranata akojo nuka itulinike, koretonokinos akekunin, </span></span><span data-usfm="DAN.5.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Isa 47:13; Dan 6:2.</span></span><span class="ChapterContent_content__RrUqA"> Kiworo ekabaka aitolomun ikasupok, Ikaludean, ka ikadwarak. Kotema ekabaka lukacoa luko Babulon atiar, “ŋin yenepedori asoman nuiwadikatai nu, ka aitodikin da eoŋ apoloukec, kitanapai lomuge, erikot da loka esabu omurisiŋike, eraun ekayaiton lokiwuniet loka ajakanut,” </span></span><span data-usfm="DAN.5.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Age 41:8.</span></span><span class="ChapterContent_content__RrUqA"> Kolomutu do lukacoa kere luka ekabaka: konye mam apedorete asoman nuiwadikatai, karaida aitejenikin ekabaka apolouke. </span></span><span data-usfm="DAN.5.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_content__RrUqA">Kosodi kiyalonoŋ ekabaka Belesasar noi, kijulakinos akekonyen, kobuonokinos ijakake. </span></span><span data-usfm="DAN.5.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Dan 3:9.</span></span><span class="ChapterContent_content__RrUqA"> Kolom akabaka togo loka epucit kanuka akiro nuka ekabaka ka ijakake, Kotema akabaka atiar, “Wu ekabaka, kobusi ikar kere; kinyeis akoniwomisio aisiyaloŋoŋ jo, karaida akonyenekon aijulakin. </span></span><span data-usfm="DAN.5.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Dan 4:9.</span></span><span class="ChapterContent_content__RrUqA"> Ejai etuŋanan toma ajakanutukon, loejai emoyo loka idekesio lukalaunak kotomake; kapaarasia da nuka papakon aponi kodumunai aica ka aijen ka acoa da tomake kwape kacoa naka idekesio. Abu ekabaka Nebukadenesar papakon, ŋes ekabaka, papakon, kitarau ŋes ekapolon loka imurwok, ka ikasupok, ka Ikaludean, ka ikadwarak da; </span></span><span data-usfm="DAN.5.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Dan 6:3.</span></span><span class="ChapterContent_content__RrUqA"> naarai kojai kotoma Daniel ŋol loabu ekabaka komaik Beletesasar, emoyo loitelekarit, ka aijen ka apirianut aitejenun apolou naka airujasia, ka abeunun asogolin, ka ailae ilomorun. Aso konyarau Daniel, ŋes da kitodikini apoloukee.”</span></span></div><div class="ChapterContent_p__dVKHb"><span data-usfm="DAN.5.12" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="DAN.5.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_content__RrUqA">Kosodi koyaunai Daniel akonyen nuka ekabaka. Kotema ekabaka Daniel atiar, “Ŋo kereka Daniel ŋol, loirai lokodwe luka aijoreunio naka Yuda, luejoreuni papaka koYuda? </span></span><span data-usfm="DAN.5.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_content__RrUqA">Apupu eoŋ nukon, ebe ejai emoyo loka idekesio kotomakon, ido ejai aica ka aijen ka acoa da naitelekarit tomakon. </span></span><span data-usfm="DAN.5.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_content__RrUqA">Kwana do aponi kitolomunai lukacoa, ikasupok, akonyeneka tetere esiomete nuiwadikatai ŋun, ketejenikis da eoŋ apoloukee: konye mam apedorete aitodikin apoloukee. </span></span><span data-usfm="DAN.5.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_content__RrUqA">Konye apupu nukon ebe ipedori ijo aitejen apolou, ka ailae ilomorun; asa arai ipedori ijo asoman nuiwadikatai ŋun, ka aitejenikin eoŋ apoloukee, kitanapi lomuge, ka erikot loka esabu omurisinikon, iraun ekayaiton lokiwuniet loka ajakanut.”</span></span></div><div class="ChapterContent_p__dVKHb"><span data-usfm="DAN.5.16" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="DAN.5.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_content__RrUqA">Kosodi Daniel aboŋokin ekabaka ebe, “Koraut ainakinetakon nukon, koinak da ece iropitokon; konye asomakini eoŋ ekabaka nuiwadikatai, etejenikini ŋes apoloukee da. </span></span><span data-usfm="DAN.5.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Dan 2:37.</span></span><span class="ChapterContent_content__RrUqA"> Wu jo ekabaka, abu Edeke loejai kuju kakuj koinak Nebukadenesar papakon ajakanut, ka apolou, ka aibuses, ka apedor: </span></span><span data-usfm="DAN.5.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yer 25:9; Dan 3:4.</span></span><span class="ChapterContent_content__RrUqA"> ido kanuka apolou naabu koinak ŋes, komaranata koyonito ituŋa kere, ka atekerin ka aŋajepa kakonyeneke: yenakoto ŋesi aiar, abu koar, yenakoto aidar ejari, abu kidar; yenakoto adakakin, abu kodakak, ka yenakoto da aitisil, abu kitisil. </span></span><span data-usfm="DAN.5.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 9:17; Awa 16:5; Isa 14:12-17; Dan 4:30.</span></span><span class="ChapterContent_content__RrUqA"> Konye naeomiaror eketau, koninikiar da ekemoyo tape iswamai nukeitur, aponi kolemarai koicoloŋoke loka ekabakane, kodemarai da akeibuses: </span></span><span data-usfm="DAN.5.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Dan 4:17,32; Any 9:14-16.</span></span><span class="ChapterContent_content__RrUqA"> kirenearai kodwe luka ituŋa; korau eketau kwape kitian, kiboienenei kitukoi; kitanyamai anya kwape imoŋin, kopalal akekuan kakopyo nuka akuj: aitodol naajenunia ebe irumit Edeke loejai kuju kakuj ajakanut naka ituŋa, ido edakakini ŋin yenekoto ŋesi, </span></span><span data-usfm="DAN.5.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Siit 33:23; Sab 119:46.</span></span><span class="ChapterContent_content__RrUqA"> Ŋo da, okokuke, wu Belesasar, mam itasonikino kotaukon, karaida ibu kojen nun kere; </span></span><span data-usfm="DAN.5.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Isa 37:23; 46:6,7; Yer 50:20; Apu 13:6; Sab 115:5; 139:3; Kbk 2:18; Yob 31:4; Awa 20:24.</span></span><span class="ChapterContent_content__RrUqA"> konye iomiara aluikin EJAKAIT loka akuj; apotu koyaut iboro lukotogoke akonyenekon, ipotu komasiata ebino, ijo ka ijakakon, ka anorokon, ka abusianakon da; ibu kiturite idekesio luka epuesa, ka luka esabu, ka luka aisinin, ka luka asua, ka luka akito, ka luka amor da, lumam eanyunete, karaida akiirar, kwabo mam ejenete da: konye Edeke loejai eiyenanekon akanike, loerai elopet ikonirotin kere, mam ibu kitopoloo.</span></span></div><div class="ChapterContent_p__dVKHb"><span data-usfm="DAN.5.23" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="DAN.5.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_content__RrUqA">“Kosodi aponi kijukunai atutubet naka akan anyoun kakonyeneke, aponi kiwadikai nuiwadikatai nu. </span></span><span data-usfm="DAN.5.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_content__RrUqA">Na ŋes aiwadika naewadikatai, MENE, MENE, TEKEL, UPARASIN. (Apolouke Kimario, kimario, kitemio, atiakatiakauneta.) </span></span><span data-usfm="DAN.5.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yer 25:12.</span></span><span class="ChapterContent_content__RrUqA"> Na ŋes apolou naka akirot; MBNE; abu Edeke kimar akonijakanut, kitanan da. </span></span><span data-usfm="DAN.5.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Sab 62:9; Yer 6:30.</span></span><span class="ChapterContent_content__RrUqA"> TEKEL; kitemitoi jo kaitemisioit, ido itakanu ikadit, </span></span><span data-usfm="DAN.5.28" class="ChapterContent_verse__57FIw"><span class="ChapterContent_label__R2PLt">28</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Isa 21:2; Esr 1:1; Dan 9:1; 6:28.</span></span><span class="ChapterContent_content__RrUqA"> PERES; etiakak akonijakanut, einakinio Imedin ka Iperesian.”</span></span></div><div class="ChapterContent_p__dVKHb"><span data-usfm="DAN.5.28" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="DAN.5.29" class="ChapterContent_verse__57FIw"><span class="ChapterContent_label__R2PLt">29</span><span class="ChapterContent_content__RrUqA">Kosodi Belesasar aicorakin, kitanapai Daniel lomuge, konapakis erikot loka esabu omurisiŋike, kolimoroi nuke ebe, korau ekayaiton lokiwuniet loka ajakanut.</span></span></div><div class="ChapterContent_p__dVKHb"><span data-usfm="DAN.5.29" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="DAN.5.30" class="ChapterContent_verse__57FIw"><span class="ChapterContent_label__R2PLt">30</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Yer 51:31,39,57.  </span></span><span class="ChapterContent_content__RrUqA"> Kakuare kaŋin koarai Belesasar ekabaka Ekaludeat. </span></span><span data-usfm="DAN.5.31" class="ChapterContent_verse__57FIw"><span class="ChapterContent_label__R2PLt">31</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Dan 9:1.</span></span><span class="ChapterContent_content__RrUqA"> Kirum Dario Emedit ajakanut, korai loka ikar kwaka akaisakanykape ka luarei.</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">Daniel 5<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=DAN.5">Learn More About Ebaibuli</a></div>