<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>1 Ikabakan 8</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="1KI.8" class="ChapterContent_chapter__uvbXo">
         <div class="ChapterContent_label__R2PLt">8</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="1KI.8.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Mar 10:33; 2 Sam 6:17; 1 Ika 3:15; 1 Siit 13:1-14; 15:3; 2 Sam 5:7.  </span></span><span class="ChapterContent_content__RrUqA"> Kosodi Solomon atukokin imakio luka Isirael, ka ikapolok kere luka atekerin, ikapolok luka ikekia luka lukapapa luka idwe luka Isirael mama ejai ekabaka Solomon Yerusalem, ayaun asaduku naka aitutuket naka EJAKAIT anyoun kore loka Daudi, ŋes Sion. </span></span><span data-usfm="1KI.8.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Leb 23:34; Ikis 16:13; 2 Siit 7:8.</span></span><span class="ChapterContent_content__RrUqA"> Kotukonokinos ituŋa kere luka Isirael mama ejai ekabaka Solomon opucit, kolap Etanim, ŋes elap lokikanyetekaarei. </span></span><span data-usfm="1KI.8.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mar 4:15; Ikis 31:9; Yos 3:3,6; 6:4; 1 Siit 15:14.</span></span><span class="ChapterContent_content__RrUqA"> Kopotu imakio kere luka Isirael da, kodakut isasedotin asaduku. </span></span><span data-usfm="1KI.8.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 3:4; 2 Siit 1:3.</span></span><span class="ChapterContent_content__RrUqA"> Koyaut asaduku naka EJAKAIT, ka ewema loka airiamunun, ka iboro kere lukalaunak luajaas owema; kes iboro luapotu isasedotin ka Ilebin koyaut. </span></span><span data-usfm="1KI.8.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_content__RrUqA">Kosodi ekabaka Solomon ka ekodet kere loka Isirael luatukonokinos mama ejai ŋesi, ajaas kaŋes kinaren kasaduku, koinakis amerekekin ka imoŋin araun asuban numam epedorio alimun karaida aimarun kanuka aipues. </span></span><span data-usfm="1KI.8.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 26:33; 1 Ika 6:27.</span></span><span class="ChapterContent_content__RrUqA"> Kitolomasi isasedotin asaduku naka aitutuket naka EJAKAIT aiboisike, toma aibois neinerenenere akirot naka etogo, aibois nakalaunan noi, kwap kabebenoka nuka ikerubin. </span></span><span data-usfm="1KI.8.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_content__RrUqA">Naarai kigararas ikerubin abebenokakec kuju aibois naka asaduku, korapias ikerubin asaduku ka adaketake. </span></span><span data-usfm="1KI.8.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 25:14; 2 Siit 5:9.</span></span><span class="ChapterContent_content__RrUqA"> Kewojak adaketa tetere etakani esanekec kaibois nakalaunan koiŋaren kaibois neinerenenere akirot; konye mam ketakanete kokina; ejaas nepenen, kiton lolo. </span></span><span data-usfm="1KI.8.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 25:21; Ikis 10:2,5; Bur 9:4; Any 40:20; 34:27; Ikis 4:13.</span></span><span class="ChapterContent_content__RrUqA"> Amamei ibore kotoma asaduku dimarai amor aarei nuabu Musa kibwaik koKoreb, nakitutukio EJAKAIT aitutuket kaidwe luka Isirael, nakelomuniata kakwap nako Misiri. </span></span><span data-usfm="1KI.8.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_content__RrUqA">Kosodi kanen, kedaut isasedotin alomun kaibois nakalaunan, kilelebun edou togo loka EJAKAIT. </span></span><span data-usfm="1KI.8.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_content__RrUqA">Mam isasedotin apotu kopedosi aibwo aijaanakin kanuka edou: naarai kilelebun aibuses naka EJAKAIT etogo loka EJAKAIT.</span></span></div><div class="ChapterContent_p__dVKHb"><span data-usfm="1KI.8.11" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1KI.8.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Leb 16:2; Sab 18:11; 97:2.  </span></span><span class="ChapterContent_content__RrUqA"> Kosodi Solomon einer atiar,</span></span></div><div class="ChapterContent_p__dVKHb"><span data-usfm="1KI.8.12" class="ChapterContent_verse__57FIw"><span class="ChapterContent_content__RrUqA">“Abala EJAKAIT ebe iboienenei ŋesi kamuton naejesi ŋaŋ.</span></span></div><div class="ChapterContent_p__dVKHb"><span data-usfm="1KI.8.12" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1KI.8.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Sab 132:14; Yok 4:21-23; Asw 6:14.  </span></span><span class="ChapterContent_content__RrUqA"> Abeit kadukok jo etogo aiboikin, Aibois naiboieneno ijo ikar kere.” </span></span><span data-usfm="1KI.8.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yos 22:6; 2 Sam 6:18; 1 Siit 16:2; 2 Siit 6:3.</span></span><span class="ChapterContent_content__RrUqA"> Kibelokin ekabaka, kilipak ekodet kere loka Isirael arereŋ: kobwo ekodet kere loka Isirael. </span></span><span data-usfm="1KI.8.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Luk 1:68.</span></span><span class="ChapterContent_content__RrUqA"> Kotema ŋesi atiar, “Kituritete EJAKAIT, Edeke loka Isirael, loabu kiner kakeituk mama ejai Daudi papaka, ido kitodol da kakekan ebe, </span></span><span data-usfm="1KI.8.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Siit 6:5; Ikis 12:11.</span></span><span class="ChapterContent_content__RrUqA"> ‘Ageun kapaaran naketolomunia ikatuŋa Isirael koMisiri, mam abu kaseu ere katekerin kere nuka Isirael aiduk etogo, tetere ejaun nen ekakiror; konye abu kaseu Daudi apolokin ikatuŋa Isirael.’ </span></span><span data-usfm="1KI.8.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_content__RrUqA">Abu Daudi papaka koomite kotauke adukokin ekiror loka EJAKAIT, Edeke loka Isirael, etogo, </span></span><span data-usfm="1KI.8.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_content__RrUqA">Konye abu EJAKAIT kotema Daudi papaka atiar, ‘Naarai iwomit ijo kotaukon adukokin ekakirot etogo, iswama ejok aomit kotaukon: </span></span><span data-usfm="1KI.8.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_content__RrUqA">Konye mam jo iduki etogo; konye okokukon, loelomuni kakuanakon, ŋes edukokini ekakiror etogo.’ </span></span><span data-usfm="1KI.8.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_content__RrUqA">Etodol EJAKAIT akekirot naabu kiner; naarai anyou eoŋ aibois naka Daudi papaka, eboikini oicoloŋ loka Isirael, kwape esumunia EJAKAIT, adukok ekiror loka EJAKAIT, Edeke loka Isirael, etogo, </span></span><span data-usfm="1KI.8.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 31:26; 2 Ika 22:8.</span></span><span class="ChapterContent_content__RrUqA"> Nepenen da ebwaik aibois naka asaduku, naejai aitutuket naka EJAKAIT tomake, naetutuki ŋesi kalukapapaawok, nakitolomunia kes kakwap nako Misiri.”</span></span></div><div class="ChapterContent_p__dVKHb"><span data-usfm="1KI.8.21" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1KI.8.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        2 Ika 23:3; 2 Siit 6:12; Yob 11:13; Sab 63:4; Isa 1:15; 1 Tim 2:8.  </span></span><span class="ChapterContent_content__RrUqA"> Kobwo Solomon koinaren ketem loka EJAKAIT kakonyen nuka ekodet kere loka Isirael, korio akekanin kuju: </span></span><span data-usfm="1KI.8.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 15:11; 1 Siit 29:10-13; Sab 35:10; 89:6-8; Yer 10:6-16; Mik 7:18; Ikis 7:9; Nek 1:5; Dan 9:4; Age 17:1; 2 Ika 20:3.</span></span><span class="ChapterContent_content__RrUqA"> Kobala ebe, “Wu EJAKAIT, Edeke loka Isirael, emamei Edeke loiputosi kaio, kuju toma akuj, arai kokwap kakwap; loitodolenenei aitutuket ka aitim kikonikejaanakinak luelosenenete kakonyenekon kikeeetauon kere: </span></span><span data-usfm="1KI.8.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_content__RrUqA">Loitodolik ekonikejaanakinan Daudi papaka nun nuiou kisumun ŋes: eebo, ibu kiner kaitukukon, itodolo da kakanikon, kwape ejaatar lolo, </span></span><span data-usfm="1KI.8.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Sab 132:12.</span></span><span class="ChapterContent_content__RrUqA"> Aso, wu EJAKAIT, Edeke loka Isirael, kitodolik ekejaanakinanikon Daudi papaka ŋun nuibu kisumun ŋes ebe, ‘Mam kimamikini ijo etuŋanan loiboikin oicoloŋ loka Isirael kakonyeneka kwape ilosenenoo ijo kakonyeneka.’ </span></span><span data-usfm="1KI.8.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Sam 7:25.</span></span><span class="ChapterContent_content__RrUqA"> Aso do, wu Edeke loka Isirael, kenainait, kitogogoŋoi akonikirot, nakilimokini ekonikejaanakinan Daudi papaka.</span></span></div><div class="ChapterContent_p__dVKHb"><span data-usfm="1KI.8.26" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1KI.8.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        2 Siit 2:6; Sab 113:4; Isa 66:1; Yer 23:24; Asw 7:49; 17:24; 2 Kor 12:2.  </span></span><span class="ChapterContent_content__RrUqA"> “Konye iboie kereka Edeke abeit kakwap? Koany, mam epedori akuj ka akuj naka akuj ailosikin jo; ido konyet etogo lo loadukit eoŋ ŋes bo inyo! </span></span><span data-usfm="1KI.8.28" class="ChapterContent_verse__57FIw"><span class="ChapterContent_label__R2PLt">28</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Pil 4:6.</span></span><span class="ChapterContent_content__RrUqA"> Konye kocam ijo ailip naka ekonikejaanakinan, ka aiŋaiŋake, wu EJAKAIT Ekadeke, akiirar aimony ka ailip nailipi ekonikejaanakinan kakonyenekon lolo: </span></span><span data-usfm="1KI.8.29" class="ChapterContent_verse__57FIw"><span class="ChapterContent_label__R2PLt">29</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Dan 6:10.</span></span><span class="ChapterContent_content__RrUqA"> Kokwenyenenete akonikonyen asesen etogo lo apaaran ka akuar, ŋes aibois nakolo ilimit ebe, ‘Ejaenena nen ekakiror’: akiirar ailip nailipi ekonikejaanakinan kaibois kana. </span></span><span data-usfm="1KI.8.30" class="ChapterContent_verse__57FIw"><span class="ChapterContent_label__R2PLt">30</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Siit 20:9; Nek 1:6; Any 34:6,7; Sab 85:2; 130:4; Dan 9:9; Mat 6:12; 1 Yok 1:9.</span></span><span class="ChapterContent_content__RrUqA"> Kiiranari da aiŋaiŋa naka ekonikejaanakinan, naka ikonituŋa Isirael da nailipenenata kesi kaibois kana: eebo, kiiranari ijo ijai toma akuj aiboisikon: ido naipupunio, kisionie,</span></span></div><div class="ChapterContent_p__dVKHb"><span data-usfm="1KI.8.30" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1KI.8.31" class="ChapterContent_verse__57FIw"><span class="ChapterContent_label__R2PLt">31</span><span class="ChapterContent_content__RrUqA">“Arai kediak etuŋanan kama ejai eidunyeteke, kisiyapoikinoi aiyaposit, ebuni ŋesi aiyapo koiŋaren ketemukon togo lo; </span></span><span data-usfm="1KI.8.32" class="ChapterContent_verse__57FIw"><span class="ChapterContent_label__R2PLt">32</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 25:1.</span></span><span class="ChapterContent_content__RrUqA"> Kopupununei do ijo ijai toma akuj, kiswama, kotubok ikonikejaanakinak, kiteteleka ikaronon, aitoboŋikin ekepone akouke; kitojok da ikadoliton, ainakin ŋes kwape ejaar adoliteke.</span></span></div><div class="ChapterContent_p__dVKHb"><span data-usfm="1KI.8.32" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1KI.8.33" class="ChapterContent_verse__57FIw"><span class="ChapterContent_label__R2PLt">33</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Ikis 28:25; Leb 26:39; Yer 20:12.  </span></span><span class="ChapterContent_content__RrUqA"> “Naedanyere ikonituŋa Isirael kakonyen nuka lukasurup, naarai adiakasi kamakon; arai kibelokinos mamakon, kolimorete ekonikiror, ilipete, kinainaete jo kotogo kalo: </span></span><span data-usfm="1KI.8.34" class="ChapterContent_verse__57FIw"><span class="ChapterContent_label__R2PLt">34</span><span class="ChapterContent_content__RrUqA">Kopupununei do ijo ijai toma akuj, kisionie aronis naka ikonituŋa Isirael, kinyaku kes bobo akwap nakiinakinit lukapapakee.</span></span></div><div class="ChapterContent_p__dVKHb"><span data-usfm="1KI.8.34" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1KI.8.35" class="ChapterContent_verse__57FIw"><span class="ChapterContent_label__R2PLt">35</span><span class="ChapterContent_content__RrUqA">“Naegolokinere akui, komamei akiru, naarai adiakasi kamakon; arai ilipete kiteete aibois na, kolimorete ekonikiror, kibelokinos anyoun karonisikee, nakiticania ijo kes; </span></span><span data-usfm="1KI.8.36" class="ChapterContent_verse__57FIw"><span class="ChapterContent_label__R2PLt">36</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Sab 5:8; 143:8; Isa 35:8; Kos 2:21; 1 Sam 12:23; Yer 6:16.</span></span><span class="ChapterContent_content__RrUqA"> Kopupununei ijo ijai toma akui, kisionie aronis naka ikonikejaanakinak ka naka ikonituŋa Isirael, nakisisianakinia ijo kes erot loejok loibusakinit kes aloseneno; kitetep akiru akwapukon, naibu koinak ikonituŋa araun airumet.</span></span></div><div class="ChapterContent_p__dVKHb"><span data-usfm="1KI.8.36" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1KI.8.37" class="ChapterContent_verse__57FIw"><span class="ChapterContent_label__R2PLt">37</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Leb 26:16; Ikis 28:21-52.  </span></span><span class="ChapterContent_content__RrUqA"> “Arai keiaun ebeli kakwap, arai kejaun atular, arai kejaun ekure arai airouroun, emaase arai ekutelek; arai kirigaun lukasurupokee kakwap naka ireriakee; ŋinitular kere, ka ŋinidek kere naeiaunor; </span></span><span data-usfm="1KI.8.38" class="ChapterContent_verse__57FIw"><span class="ChapterContent_label__R2PLt">38</span><span class="ChapterContent_content__RrUqA">ŋiniilip ka ninikinaina nailipi ituŋanan kere, arai ikonituŋa Isirael kere, yenejeni ninituŋanan atular nakotauke, korio akekanin mama ejai etogo lo: </span></span><span data-usfm="1KI.8.39" class="ChapterContent_verse__57FIw"><span class="ChapterContent_label__R2PLt">39</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Sam 16:7; 1 Siit 28:9; Sab 11:4; Yer 17:10; Asw 1:24.</span></span><span class="ChapterContent_content__RrUqA"> Kopupununei do ijo ijai roma akuj aiboisikon, kisionie, kiswama, koropi ŋinituŋanan kwape ejaatar iponesioke, yenijeni ijo etauke; (naarai ijo, ijo bon ijeni itauon luka idwe luka ituŋa kere:) </span></span><span data-usfm="1KI.8.40" class="ChapterContent_verse__57FIw"><span class="ChapterContent_label__R2PLt">40</span><span class="ChapterContent_content__RrUqA">Tetere kiyonete jo apaarasia kere nuiboienenoto kesi kakwap nakiinakinit Iukapapaakosi,</span></span></div><div class="ChapterContent_p__dVKHb"><span data-usfm="1KI.8.40" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1KI.8.41" class="ChapterContent_verse__57FIw"><span class="ChapterContent_label__R2PLt">41</span><span class="ChapterContent_content__RrUqA">“Bobo da nuka imoit, yenimere yenika ikonituŋa Isirael, naenyounio ŋesi kakwap naelwana kanuka ekonikiror; </span></span><span data-usfm="1KI.8.42" class="ChapterContent_verse__57FIw"><span class="ChapterContent_label__R2PLt">42</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 3:24.</span></span><span class="ChapterContent_content__RrUqA"> (Naarai iirarete kesi nuka ekonikiror Iokapolon, nuka akanikon nakagogonon, nuka akanikon naerioro;) naebunio ŋesi ailip kitei etogo lo: </span></span><span data-usfm="1KI.8.43" class="ChapterContent_verse__57FIw"><span class="ChapterContent_label__R2PLt">43</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Sam 17:46; 2 Ika 19:19; Sab 67:2; 102:15.</span></span><span class="ChapterContent_content__RrUqA"> Kopupununei ijo ijai toma akuj aiboisikon, kiswama kwape ejaatar kere nukiworoi imoit jo; tetere ejenunete atekerin kere nuka akwap ekonikiror, koyoŋito jo, kwape kiyoŋitotor ikonituŋa Isirael, tetere ejenunete ebe emaikinitai etogo lo loadukit eoŋ ekonikiror.</span></span></div><div class="ChapterContent_p__dVKHb"><span data-usfm="1KI.8.43" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1KI.8.44" class="ChapterContent_verse__57FIw"><span class="ChapterContent_label__R2PLt">44</span><span class="ChapterContent_content__RrUqA">“Arai kelomasi ituŋakon aitiji Iukasurupokec, korot kere loijukari ijo kes, ilipete EJAKAIT kiteete ere lokiseuni ijo, kiteete da etogo loadukokinit eoŋ ekonikiror: </span></span><span data-usfm="1KI.8.45" class="ChapterContent_verse__57FIw"><span class="ChapterContent_label__R2PLt">45</span><span class="ChapterContent_content__RrUqA">Kopupununei do jo ijai toma akui akeeekilip, ka akeceiŋaiŋa, kisigalik akecekirot.</span></span></div><div class="ChapterContent_p__dVKHb"><span data-usfm="1KI.8.45" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1KI.8.46" class="ChapterContent_verse__57FIw"><span class="ChapterContent_label__R2PLt">46</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        2 Siit 6:36; Yob 9:2; 14:4; Sab 130:3; 143:2; Awa 20:9; Lim 7:20; Yak 3:2; 1 Yok 1:8.  </span></span><span class="ChapterContent_content__RrUqA"> “Arai kediakasi kamakon, (naarai emamei ituŋanan yenimam ediakari) inyunyurikini ijo kes, ijaikini kes lukasurupokec, tetere ijoreorete kes akwap naka lukasurup, naelwana arai naeapie; </span></span><span data-usfm="1KI.8.47" class="ChapterContent_verse__57FIw"><span class="ChapterContent_label__R2PLt">47</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Leb 26:40; Nek 1:6; Sab 106:6; Dan 9:5.</span></span><span class="ChapterContent_content__RrUqA"> Arai keomoomata kesi kakwap naeioreoritai, kibelokinos bobo, kinainaata ijo kakwap naka ŋul kalukijoreorete kes, kobalasi ebe, ‘Kidiaka isio, kiswama nukepali, kikwaik erono’; </span></span><span data-usfm="1KI.8.48" class="ChapterContent_verse__57FIw"><span class="ChapterContent_label__R2PLt">48</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 4:29; Nek 1:9; Awa 23:26; Yer 29:12; Dan 6:10; Asw 8:37; Rom 10:10; 2 Siit 6:38; 28:9; Sab 5:7.</span></span><span class="ChapterContent_content__RrUqA"> Arai kebonut mama ijai ijo kikecetauon kere, kaijarakee kere kakwap naka lukasurupokee, luejoreorete kes, kilipete jo kiteete akwapukec, nakiinakinit lukapapaakec, ere lokiseuni ijo, ka etogo loadukokinit ekonikiror: </span></span><span data-usfm="1KI.8.49" class="ChapterContent_verse__57FIw"><span class="ChapterContent_label__R2PLt">49</span><span class="ChapterContent_content__RrUqA">Kopupununei do ijo akeeeilip ka akeceiŋaiŋa ijai toma akuj aiboisikon, kisigalik akeeekirot; </span></span><span data-usfm="1KI.8.50" class="ChapterContent_verse__57FIw"><span class="ChapterContent_label__R2PLt">50</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Esr 7:6; Sab 106:46.</span></span><span class="ChapterContent_content__RrUqA"> Kisionie ikonituŋa luapotu kodiakasi kamakon, ka aibucaretakec kere nuebuearete kamakon; koinak kes aitimio kakonyen nuka nul kaluejoreorete kes, tetere itimete kes: </span></span><span data-usfm="1KI.8.51" class="ChapterContent_verse__57FIw"><span class="ChapterContent_label__R2PLt">51</span><span class="ChapterContent_content__RrUqA">Naarai eraas ikonituŋa, ka airumetekon, naitolomuni kolo koMisiri, anyoun kokidin oupa loka asuat: </span></span><span data-usfm="1KI.8.52" class="ChapterContent_verse__57FIw"><span class="ChapterContent_label__R2PLt">52</span><span class="ChapterContent_content__RrUqA">Kokwenyenenete akonikonye aiŋaiŋa naka ekonikeiaanakinan, ka aiŋaiŋa naka ikonituŋa Isirael, kiiranari kes naemonyananata mamakon. </span></span><span data-usfm="1KI.8.53" class="ChapterContent_verse__57FIw"><span class="ChapterContent_label__R2PLt">53</span><span class="ChapterContent_content__RrUqA">Naarai ibu kotiak kes katekerin kere nuka akwap, araun airumetekon, kwape ibalar kama ka Musa ekonikejaanakinan, naitolomunia lukapapaakosi koMisiri, wu EJAKAIT Edeke.”</span></span></div><div class="ChapterContent_p__dVKHb"><span data-usfm="1KI.8.53" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1KI.8.54" class="ChapterContent_verse__57FIw"><span class="ChapterContent_label__R2PLt">54</span><span class="ChapterContent_content__RrUqA">Kosodi, kedau Solomon ailip ailipasit nin kere ka aiŋaiŋa mama ejai EJAKAIT, konyou ŋesi koinaren ketem loka EJAKAIT, kane nan ekukokina eriorit akaninike akuj. </span></span><span data-usfm="1KI.8.55" class="ChapterContent_verse__57FIw"><span class="ChapterContent_label__R2PLt">55</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Sam 6:18.</span></span><span class="ChapterContent_content__RrUqA"> Kobwo ŋesi, kilipak ekodet kere loka Isirael arereŋ keporoto loepol ebe, </span></span><span data-usfm="1KI.8.56" class="ChapterContent_verse__57FIw"><span class="ChapterContent_label__R2PLt">56</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 12:10; Yos 21:45; 23:14.</span></span><span class="ChapterContent_content__RrUqA"> “Kituritete EJAKAIT, loabu kisiyen iketuŋa Isirael, kwape ejaatar kere nuabu kisumun: mam adiokirot kere naeoliorit kaisumunetake nuejok, nuesumunit kakan naka Musa ekejaanakinanike. </span></span><span data-usfm="1KI.8.57" class="ChapterContent_verse__57FIw"><span class="ChapterContent_label__R2PLt">57</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 31:6.</span></span><span class="ChapterContent_content__RrUqA"> Kojaenena EJAKAIT Ewokodeke kaoni, kwape aiaenenar kalukapapaawok: kinyek ŋesi anyoun kamawok, karaida ajalakin oni: </span></span><span data-usfm="1KI.8.58" class="ChapterContent_verse__57FIw"><span class="ChapterContent_label__R2PLt">58</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Sab 119:36; Yer 10:23; 2 Kor 3:5.</span></span><span class="ChapterContent_content__RrUqA"> Tetere isibelokini itauonowok mamake, alosenen korotinike kere, arieenen aicorakinetake, ka ikisilake ka itubesiake, lueeorakinit lukapapaawok. </span></span><span data-usfm="1KI.8.59" class="ChapterContent_verse__57FIw"><span class="ChapterContent_label__R2PLt">59</span><span class="ChapterContent_content__RrUqA">Akakiro nu, nuenaina kakonyen nuka EJAKAIT, koapikis kesi EJAKAIT Ewokodeke paaran ka kuare, kisigalik akirot naka ekejaanakinanike, ka akirot naka iketuŋa Isirael, kwape ekotor ŋinipaaran. </span></span><span data-usfm="1KI.8.60" class="ChapterContent_verse__57FIw"><span class="ChapterContent_label__R2PLt">60</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yos 4:24; 1 Sam 17:46; 2 Ika 19:19; Ikis 4:35; 1 Ika 18:39; Isa 44:6,8,24; Yer 10:10-12.</span></span><span class="ChapterContent_content__RrUqA"> Tetere ejenunete atekerin kere nuka akwap ebe EJAKAIT, ŋes Edeke; emamei ece kere. </span></span><span data-usfm="1KI.8.61" class="ChapterContent_verse__57FIw"><span class="ChapterContent_label__R2PLt">61</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 11:4; 2 Ika 20:3.</span></span><span class="ChapterContent_content__RrUqA"> Kodolioritos do itauonokus mama ejai EJAKAIT Ewokodeke, alosenen kokisilake, arieenen aicorakinetake, kwape lolo.”</span></span></div><div class="ChapterContent_p__dVKHb"><span data-usfm="1KI.8.61" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1KI.8.62" class="ChapterContent_verse__57FIw"><span class="ChapterContent_label__R2PLt">62</span><span class="ChapterContent_content__RrUqA">Kosodi ekabaka ka Isirael kere nepepe kaŋes, koinakis asuban mama ejai EJAKAIT. </span></span><span data-usfm="1KI.8.63" class="ChapterContent_verse__57FIw"><span class="ChapterContent_label__R2PLt">63</span><span class="ChapterContent_content__RrUqA">Koinak Solomon asubanit naka ainapakin nakeinakini EJAKAIT, imoŋin ilukumin akaisaarei ka luarei, ka amerekekin alukumin akwatat ka akaisaarei. Kwaŋin kotiaku ekabaka ka idwe luka Isirael etogo loka EJAKAIT, </span></span><span data-usfm="1KI.8.64" class="ChapterContent_verse__57FIw"><span class="ChapterContent_label__R2PLt">64</span><span class="ChapterContent_content__RrUqA">Kapaaran kaŋipekanin da kitalau ekabaka kidin alaro naajai kinaren ketogo loka EJAKAIT; naarai koinak kanen ainakinet naicweio, ka ainakinet naka akiria, ka asiepai nuka ainakineta nuka ainapakin: naarai adit etem loka aisinit loajai akonyen nuka EJAKAIT ailosikin ainakinet naicweio, ka ainakinet naka akiria, ka asiepai nuka ainakineta nuka ainapakin.</span></span></div><div class="ChapterContent_p__dVKHb"><span data-usfm="1KI.8.64" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1KI.8.65" class="ChapterContent_verse__57FIw"><span class="ChapterContent_label__R2PLt">65</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Leb 23:34; Mar 34:8; Yos 13:5; Tub 3:3; 2 Ika 14:25; Age 15:18; Any 23:31; Mar 34:5.  </span></span><span class="ChapterContent_content__RrUqA"> Kipo Solomon epueit kapak kaŋin, ka Isirael kere kaŋes, ekodet loepol, anyoun kaneelomarere Kamat kiton aguurut nako Misiri, kakonyen nuka EJAKAIT Ewokodeke, apaarasia akanykaarei, ka apaarasia akanykaarei, kes apaarasia atomon ka nuoŋon. </span></span><span data-usfm="1KI.8.66" class="ChapterContent_verse__57FIw"><span class="ChapterContent_label__R2PLt">66</span><span class="ChapterContent_content__RrUqA">Kapaaran nakikanyetekauni kotwar ituŋa, kilipakis kesi ekabaka arereŋ, koloto owemanakee kolakara, kiyalamas kotauon kanuka ajokis kere naetodiki EJAKAIT Daudi ekejaanakinanike, ka Isirael iketuŋa.</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">1 Ikabakan 8<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=1KI.8">Learn More About Ebaibuli</a></div>