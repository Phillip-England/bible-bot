<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>Ikisila 4</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="DEU.4" class="ChapterContent_chapter__uvbXo">
         <div class="ChapterContent_label__R2PLt">4</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="DEU.4.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Esk 20:11; Rom 10:5.  </span></span><span class="ChapterContent_content__RrUqA"> “Aso natikwana, ijo Isirael, kopup ikisila ka itubesia, lukesisianakini aiswamaenen; tetere ibusete, ilomarete irumete da akwap nakiinakini EJAKAIT, Edeke loka lukapapaakus. </span></span><span data-usfm="DEU.4.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Apu 22:18-19; Ikis 12:32; Yos 1:7; Awa 30:6; Mat 15:9.</span></span><span class="ChapterContent_content__RrUqA"> Siriyatanakinete akirot nakecorakini yes, karaida aiŋoŋar, tetere iricete aicorakineta nuka EJAKAIT Ekusideke nukecorakini yes. </span></span><span data-usfm="DEU.4.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mar 25:1-9.</span></span><span class="ChapterContent_content__RrUqA"> Aanyut akusikonye nukesubi EJAKAIT kanuka Baal-peor: naarai ituŋa kere luatuparito Baal-peor, abu EJAKAIT Ekusideke komudia kokidiŋikus. </span></span><span data-usfm="DEU.4.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_content__RrUqA">Konye yes luipotu kiketakinos kama kEJAKAIT Ekusideke ejari ŋinidiopet kayesi lolo. </span></span><span data-usfm="DEU.4.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_content__RrUqA">Koany, kesisianak yes ikisila ka itubesia, kwape kecorakinia EJAKAIT Ekadeke, kiswamaenenete kwaŋin kotoma akwap nailomarete airum. </span></span><span data-usfm="DEU.4.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yob 28:28; Sab 19:7; 111:10; Awa 1:7; 2 Tim 3:15; 1 Ika 10:6,9; Dan 1:20; 4:9; Mal 3:12; Asw 4:13.</span></span><span class="ChapterContent_content__RrUqA"> Aso kocoito aiswamaenen; naarai ŋin ŋes acoakus ka aijenekus kakonyen nuka atekerin nuepupunete ikisila ŋul kere, etemarete ebe, ‘Abeit ateker na nakos eraas ituŋa lukacoa ka lukaijen.’ </span></span><span data-usfm="DEU.4.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Sam 7:23; Any 25:8; 29:45; Leb 26:12; 1 Ika 6:13; Sab 46:1; 145:18; Isa 55:6; Sek 2:10; Pes 2:17; Yak 4:8.</span></span><span class="ChapterContent_content__RrUqA"> Naarai ateker nakos naanyoin, ejai edeke diekec, kwape ejaar EJAKAIT Edekewok nakiwoneeneneo ŋes? </span></span><span data-usfm="DEU.4.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_content__RrUqA">Ido ateker nakos naanyoin, ejaas ikisila ka itubesia luebeito kwape ejaatar ikisila ŋul kere, luebwaik eoŋ akonyenekus lolo?</span></span></div><div class="ChapterContent_p__dVKHb"><span data-usfm="DEU.4.8" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="DEU.4.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Awa 4:23; 23:19; 3:1,3; 4:21; Age 18:19; Ikis 6:7; 11:19; Sab 78:5,6; Awa 22:6; Pes 6:4.  </span></span><span class="ChapterContent_content__RrUqA"> “Konye kocoite, kidari noi ekonitau, kinyeis akiro aimurwokin nuaanyut akonikonye, kinyeis da anyoun kotaukon apaarasia kere nuka akoniijar; konye kitejenanakinenei ikonidwe ka idwe luka ikonidwe. </span></span><span data-usfm="DEU.4.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 19:9,16; 20:18; Bur 12:18.</span></span><span class="ChapterContent_content__RrUqA"> Apaaran nakolo ibwoia kakonyen nuka EJAKAIT Ekonideke koKoreb, nakatemaria eoŋ EJAKAIT atiar, ‘Kotukonokinai ituŋa, eoŋ da esiirari kes akakiro, kisisiaut ayoŋitenen eoŋ apaarasia kere nuebusioto kakwap, kisisianakinete kesi da ikecedwe.’ </span></span><span data-usfm="DEU.4.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 19:16-18; Bur 12:18-19.</span></span><span class="ChapterContent_content__RrUqA"> Ipŋulotu yesi da kikunyakis kobwaata kokwap kemoru; kosaran emoru kiton otau loka akuj; ka amuton, ka idouon, ka amuton naijesi cucucuc. </span></span><span data-usfm="DEU.4.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 20:22; 1 Ika 19:12.</span></span><span class="ChapterContent_content__RrUqA"> Kiner EJAKAIT kayes kokidiŋ akim; ipotu kopuput eporoto loka akiro, konye mam eanyuna idiobore; dimarai eporoto bon. </span></span><span data-usfm="DEU.4.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 31:18; 34:28; Ikis 9:10.</span></span><span class="ChapterContent_content__RrUqA"> Abu kolimok yes akeitutuket, naabu kicorak yes aiswamaenen, kes aicorakineta atomon; ewadikat toma amor aarei. </span></span><span data-usfm="DEU.4.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 21:1.</span></span><span class="ChapterContent_content__RrUqA"> Kecorak EJAKAIT kapak kaya aisisianakin yes ikisila ka itubesia, tetere iswamaenenete kakwap naidokarete airum.</span></span></div><div class="ChapterContent_p__dVKHb"><span data-usfm="DEU.4.14" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="DEU.4.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Yos 23:11; Awa 4:23,27; Yer 17:21; Mal 2:15; Isa 40:18; Asw 17:24-29.  </span></span><span class="ChapterContent_content__RrUqA"> “Aso kocounitos noi; naarai mam ipotu koanyut idiobore kapaaran naenerar EJAKAIT kayes koKoreb kokidiŋ akim: </span></span><span data-usfm="DEU.4.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 20:4; Leb 26:1; Ikis 5:8; 27:15; Rom 1:23.</span></span><span class="ChapterContent_content__RrUqA"> kinyeis amunaun bonik, aikeun aput naepusit idiobore kere, aput naka yenikiliokit arai yeniberu. </span></span><span data-usfm="DEU.4.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Rom 1:23.</span></span><span class="ChapterContent_content__RrUqA"> Aput naka etiaŋ loejai akwap, aput naka akweny kere naejaas abebenoka naeporitoi kapak, </span></span><span data-usfm="DEU.4.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_content__RrUqA">Aput naka ibore kere yeneliat kokwap, aput naka ibore yenika ecor yenejai toma akipi kwap kalup. </span></span><span data-usfm="DEU.4.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 17:3; Yob 31:26; Yer 8:2; Age 2:1; 2 Ika 17:16; 21:3.</span></span><span class="ChapterContent_content__RrUqA"> Ido kinye aiteluor akonikonye akuj, kiany da akoloŋ, ka elap ka aacer, ŋes ajore kere nakokuju, kijodijodoorete jo aima kes, ka aijaanakin, luabu EJAKAIT Ekonideke kokorak ituŋa kere luejaas kwap kakuj kere. </span></span><span data-usfm="DEU.4.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 19:5; Ikis 7:6; 14:2; 26:18; Tit 2:14; 1 Pet 2:9.</span></span><span class="ChapterContent_content__RrUqA"> Konye abu EJAKAIT kolem yes kasua nuesaranete, koyaŋau koMisiri, araun kamakeŋ ituŋa luka airumet, kwape ejaar lolo. </span></span><span data-usfm="DEU.4.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mar 20:12.</span></span><span class="ChapterContent_content__RrUqA"> Bobo da abu EJAKAIT kanyunyurik eoŋ kanukus, keyapoik eoŋ kenyek aidok Yorodan, karaida alomar akwap ŋin nakajokan nakiinakini EJAKAIT Ekonideke araun airumet: </span></span><span data-usfm="DEU.4.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Pet 1:13.</span></span><span class="ChapterContent_content__RrUqA"> Konye kebusakinit eoŋ atwanikin akwap na, mam kebusakinit aidok Yorodan: konye idokarete yesi, kirumata akwap ŋin nakajokan. </span></span><span data-usfm="DEU.4.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_content__RrUqA">Kocounitos, kinyeis aimurwokin aitutuket naka EJAKAIT Ekusideke, naitutuki kayes, aikeun aput naepusit idiobore kere naabu EJAKAIT Ekonideke kisimik. </span></span><span data-usfm="DEU.4.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Bur 12:29; Any 24:17; Ikis 9:3; Isa 33:14; Any 20:5; Ikis 6:15; Isa 42:8; 48:11.</span></span><span class="ChapterContent_content__RrUqA"> Naarai erai EJAKAIT Ekonideke akim naidopori, Edeke loka ekolo.</span></span></div><div class="ChapterContent_p__dVKHb"><span data-usfm="DEU.4.24" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="DEU.4.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        2 Ika 17:17.  </span></span><span class="ChapterContent_content__RrUqA"> “Naiwurienena idwe, ka idwe luka idwe, kodaunito do yesi apak naepol kakwap, kosodete amunaun bonik, aikeun aput naepusit idiobore kere, ka aswam nueroko kakonyen nuka EJAKAIT Ekonideke, aitunyunyurikin ŋes: </span></span><span data-usfm="DEU.4.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 30:18,19; Isa 1:2; Mik 6:2.</span></span><span class="ChapterContent_content__RrUqA"> Anyaraunit akuj ka akwap araun akajenakakus lolo, ebe, itwakete cut atipet kakwap nailosete airum okekwa loka Yorodan; mam akusipaarasia ipuaros, konye imudiaros cut. </span></span><span data-usfm="DEU.4.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 28:36; Leb 26:33; Ikis 28:62,64; Nek 1:8; Esk 12:15; 32:26.</span></span><span class="ChapterContent_content__RrUqA"> Kisiarisiarari EJAKAIT yes otuŋa, ideuni etiaikus edit katekerin, nukireŋeikini EJAKAIT yes. </span></span><span data-usfm="DEU.4.28" class="ChapterContent_verse__57FIw"><span class="ChapterContent_label__R2PLt">28</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 28:36,64; Yer 16:13; Esk 20:32,39; Asw 7:42.</span></span><span class="ChapterContent_content__RrUqA"> Ijaanakinete kaŋina idekesio, luesubete ituŋa kakecekanin, akito ka amor, lumam esesenete, karaida aipup, karaida ainyam, karaida aiŋuun. </span></span><span data-usfm="DEU.4.29" class="ChapterContent_verse__57FIw"><span class="ChapterContent_label__R2PLt">29</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yer 29:13; 2 Siit 15:4; Nek 1:9; Isa 55:6.</span></span><span class="ChapterContent_content__RrUqA"> Konye arai kimo ijo EJAKAIT Ekonideke kaŋina, idumuni ijo ŋes, arai kimo ijo ŋes kekonitau kere ka akoniijar kere. </span></span><span data-usfm="DEU.4.30" class="ChapterContent_verse__57FIw"><span class="ChapterContent_label__R2PLt">30</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Age 49:1; Ikis 31:20; Yer 23:20; Kos 3:5; Yer 4:1,2; Yok 2:12.</span></span><span class="ChapterContent_content__RrUqA"> Naijaikinor ocan, nakidolokinioto da akiro ŋun kere kapaarasia nukokau iboŋuni mama ejai EJAKAIT Ekonideke, ipupuni do ekeporoto: </span></span><span data-usfm="DEU.4.31" class="ChapterContent_verse__57FIw"><span class="ChapterContent_label__R2PLt">31</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 34:6; Mar 14:18; 2 Siit 30:9; Nek 9:31; Yob 8:8; Sab 86:5,15; 103:8; 111:4; Yok 4:2.</span></span><span class="ChapterContent_content__RrUqA"> Naarai EJAKAIT Ekonideke erai Edeke loketimon, mam kijalakini, karaida amudiar jo, karaida aimurwokin aitutuket naka lukapapaakon naabu kiyapoik kes.</span></span></div><div class="ChapterContent_p__dVKHb"><span data-usfm="DEU.4.31" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="DEU.4.32" class="ChapterContent_verse__57FIw"><span class="ChapterContent_label__R2PLt">32</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Yob 8:8; Any 15:11; 1 Sam 2:2; 2 Sam 22:31,32; Isa 44:6,8; 45:5,18; Mat 24:31; Mk 12:29.  </span></span><span class="ChapterContent_content__RrUqA"> “Naarai kiŋit nuka apaarasia nuatuboros, nukigeikinete jo, ageun kapaaran naasubakinia Edeke ituŋanan akwap, ka anyoun kosaŋe ediopet loka akuj kiton osaŋe loce, arai ejauna akirot naeputos kakirot na nakos, arai epupunitoi naeputotor? </span></span><span data-usfm="DEU.4.33" class="ChapterContent_verse__57FIw"><span class="ChapterContent_label__R2PLt">33</span><span class="ChapterContent_content__RrUqA">Epupunito kereka apeŋo ituŋa eporoto loka Edeke inera kokidiŋ kakim kwape ipupunioto yesi, kosodete aijar? </span></span><span data-usfm="DEU.4.34" class="ChapterContent_verse__57FIw"><span class="ChapterContent_label__R2PLt">34</span><span class="ChapterContent_content__RrUqA">Arai abu Edeke kotamak alemun ateker kokidiŋ naka aceteker, kaigimoreta, ka aanyuneta, ka nukaumokin, ka ejie, ka akan nakagogoŋ. ka akan naerioro, ka nusogim nukos, kwape ajaatar kere nuabu EJAKAIT Ekusideke kiswama kanukus koMisiri kakonyenekus? </span></span><span data-usfm="DEU.4.35" class="ChapterContent_verse__57FIw"><span class="ChapterContent_label__R2PLt">35</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mk 12:29,32; Ikis 32:39; 1 Sam 2:2; 2 Sam 22:32; Isa 45:5,18.</span></span><span class="ChapterContent_content__RrUqA"> Aponi kitodikin jo tetere ijenuni ebe EJAKAIT ŋes Edeke; emamei ece dimarai ŋes. </span></span><span data-usfm="DEU.4.36" class="ChapterContent_verse__57FIw"><span class="ChapterContent_label__R2PLt">36</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 19:9,19; 20:18,22; 24:16; 1 Siit 29:11; 2 Siit 20:6; Bur 12:18.</span></span><span class="ChapterContent_content__RrUqA"> Abu kisiira jo ekeporoto kakuj, tetere kisisianakini jo: abu da kitaany jo akekim naepol kakwap; kopup akekiro kokidiŋ kakim. </span></span><span data-usfm="DEU.4.37" class="ChapterContent_verse__57FIw"><span class="ChapterContent_label__R2PLt">37</span><span class="ChapterContent_content__RrUqA">Kanu naarai abu komina lukapapaakon, abu koseu akeceur naetupakini, kitolom jo koMisiri kakepedor naepol, kojaenena kajo: </span></span><span data-usfm="DEU.4.38" class="ChapterContent_verse__57FIw"><span class="ChapterContent_label__R2PLt">38</span><span class="ChapterContent_content__RrUqA">Aireŋear atekerin nuepolok nuegogoŋ da adepar jo kakonyenekon, aitolomar jo, ainakin jo akecekwap airum, kwape ejaar lolo, </span></span><span data-usfm="DEU.4.39" class="ChapterContent_verse__57FIw"><span class="ChapterContent_label__R2PLt">39</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yos 2:11; Isa 42:8; Dan 4:35.</span></span><span class="ChapterContent_content__RrUqA"> Aso do kojen lolo, kibwaik otaukon, ebe, EJAKAIT erai Edeke kokuju toma akuj, kwap da kakwap: emamei ece. </span></span><span data-usfm="DEU.4.40" class="ChapterContent_verse__57FIw"><span class="ChapterContent_label__R2PLt">40</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Leb 22:31; Ikis 5:16; 6:3,18; 12:25,28; 22:7; Pes 6:3.</span></span><span class="ChapterContent_content__RrUqA"> Irici ijo ikekisila ka aicorakinetake, nukecorakini jo lolo, tetere ijaun ijo ejok, ka ikonidwe lukitupakinete jo, tetere ipuaros akonipaarasia kakwap nakiinakini EJAKAIT Ekonideke ikar kere.”</span></span></div><div class="ChapterContent_p__dVKHb"><span data-usfm="DEU.4.40" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="DEU.4.41" class="ChapterContent_verse__57FIw"><span class="ChapterContent_label__R2PLt">41</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Yos 20:8-9; Mar 35:6.  </span></span><span class="ChapterContent_content__RrUqA"> Kosodi Musa atiakar ireria iuni kokekwa loka Yorodan kama eŋiunia akoloŋ; </span></span><span data-usfm="DEU.4.42" class="ChapterContent_verse__57FIw"><span class="ChapterContent_label__R2PLt">42</span><span class="ChapterContent_content__RrUqA">Tetere ikaaran ekereari ŋina, yeneari iidunyeteke komam epeleikinit, komam elait ŋes lem sek; tetere ekereari ore ediopet kaŋul kosodi aijar: </span></span><span data-usfm="DEU.4.43" class="ChapterContent_verse__57FIw"><span class="ChapterContent_label__R2PLt">43</span><span class="ChapterContent_content__RrUqA">Kes lu, Beser kotoma amodiŋ, kapuuton, kanuka Ireubenin; ka Ramot kotoma Gilead kanuka Igadin; ka Golan kotoma Basan, kanuka Imanasin.</span></span></div><div class="ChapterContent_p__dVKHb"><span data-usfm="DEU.4.43" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="DEU.4.44" class="ChapterContent_verse__57FIw"><span class="ChapterContent_label__R2PLt">44</span><span class="ChapterContent_content__RrUqA">Lu kes ikisila luabu Musa kibwaik akonyen nuka idwe luka Isirael: </span></span><span data-usfm="DEU.4.45" class="ChapterContent_verse__57FIw"><span class="ChapterContent_label__R2PLt">45</span><span class="ChapterContent_content__RrUqA">Nu kes aitejenuneta, ka ikisila, ka itubesia luabu Musa kolimok idwe luka Isirael naalomuniata koMisiri; </span></span><span data-usfm="DEU.4.46" class="ChapterContent_verse__57FIw"><span class="ChapterContent_label__R2PLt">46</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 3:29.</span></span><span class="ChapterContent_content__RrUqA"> Okekwa loka Yorodan kaditot naitei Betpeor, kakwap naka Sikon ekabaka loka Imorain, loeboie koKesibon, luadanyi Musa ka idwe luka Isirael naalomuniata koMisiri: </span></span><span data-usfm="DEU.4.47" class="ChapterContent_verse__57FIw"><span class="ChapterContent_label__R2PLt">47</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mar 21:35; Ikis 3:3,4.</span></span><span class="ChapterContent_content__RrUqA"> Kirumata akekwap, ka akwap naka Og, ekabaka loka Basan, ikabakan luarei luka Imorain, luajaas okekwa loka Yorodan kama eŋiunia akoloŋ; </span></span><span data-usfm="DEU.4.48" class="ChapterContent_verse__57FIw"><span class="ChapterContent_label__R2PLt">48</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 2:36; 3:12; Sab 133:3.</span></span><span class="ChapterContent_content__RrUqA"> Anyoun koAroer, naejai ariri naka aditot naka Arunon, kiton moru Sion (ŋopeŋol ŋes Kerumon). </span></span><span data-usfm="DEU.4.49" class="ChapterContent_verse__57FIw"><span class="ChapterContent_label__R2PLt">49</span><span class="ChapterContent_content__RrUqA">Ka Araba kere okekwa loka Yorodan ari nakokide, kiton aŋolol naka Araba, kwap neijululuoro Pisiga.</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">Ikisila 4<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=DEU.4">Learn More About Ebaibuli</a></div>