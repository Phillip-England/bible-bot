<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>Yeremia 33</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="JER.33" class="ChapterContent_chapter__uvbXo">
         <div class="ChapterContent_label__R2PLt">33</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="JER.33.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Yer 32:2; 37:21.  </span></span><span class="ChapterContent_content__RrUqA"> Kobu akirot naka EJAKAIT irwan nakiareit mama ejai Yeremia, eroko eenitai kalaro naka ikedarak ebe: </span></span><span data-usfm="JER.33.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Isa 37:26.</span></span><span class="ChapterContent_content__RrUqA">“Inera kwanata EJAKAIT loiswamai, EJAKAIT lokesubi aiticat, EJAKAIT ŋes ekekiror, ebe: </span></span><span data-usfm="JER.33.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Age 18:17; Ikis 4:7,29; Sab 50:15; Isa 55:6,7; Yer 29:12; Asw 2:21.</span></span><span class="ChapterContent_content__RrUqA"> Konyarai, eoŋ da kabonokini, kapukok nukapolok, ka nuetioko, numam iieni. </span></span><span data-usfm="JER.33.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yer 32:24.</span></span><span class="ChapterContent_content__RrUqA"> Naarai inera kwanata EJAKAIT, Edeke loka Isirael, nuka itogoi lukore kalo, ido nuka itogoi luka ikabakan luka Yuda, luaponi kotiyanakinai adukio aigalioret aitikokinia itutio, ka ekileŋ, ebe: </span></span><span data-usfm="JER.33.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_content__RrUqA">Elomunete Ikaludean ejie, ka aileleb kes kawat nukatwak nuka ituŋa, luadanyi kakanyunyura ka akadedeŋ, naarai ebwa akakonyen kore kalo kanuka aronisikec kere. </span></span><span data-usfm="JER.33.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yer 30:17.</span></span><span class="ChapterContent_content__RrUqA"> Koany, ainuni aiiar ka aitanaleunio, eoŋ da etaŋaleuni kes; ido apukokini ainapakin ka abeit nuepolok noi teni. </span></span><span data-usfm="JER.33.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yer 31:34; Isa 1:26.</span></span><span class="ChapterContent_content__RrUqA"> Enyakuni aijoreorio naka Yuda, ka aijoreorio naka Isirael, aduki, kwape sek. </span></span><span data-usfm="JER.33.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Sab 85:2,3; Isa 40:2; Yer 31:34; Sek 13:1; Bur 9:13; Mik 7:18; 1 Yok 1:7-9.</span></span><span class="ChapterContent_content__RrUqA"> Ido elotari numam adolitekec kere, nukediakanariata kama ajai; esioniei numam adolitekec kere, nukediakanariata kama ajai, nukepaariata kama ajai. </span></span><span data-usfm="JER.33.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Esr 1:2; Isa 62:7; 60:5.</span></span><span class="ChapterContent_content__RrUqA"> Ere lo da eraun kama ajai ekiror loka ailel, loka aiturit, loka aibuses da, kakonyen nuka atekerin kere nuka akwap, nuiirarete ajokis kere naeswamak, koyona, komaranata kanuka ajokis kere, ka ainapakin kere nuadumakini ŋes,</span></span></div><div class="ChapterContent_p__dVKHb"><span data-usfm="JER.33.9" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.33.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_content__RrUqA">“Inera EJAKAIT kwanata ebe: Toma aibois na nainerasi yesi ebe, ‘Eswap, emamei etuŋanan karaida etiaŋ,’ koreria luka Yuda, korotin da luka Yerusalem luesilok, emamei etuŋanan, emamei yeniboie kotoma, emamei da etiaŋ, </span></span><span data-usfm="JER.33.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Siit 16:34; 2 Siit 5:13; 7:3; Esr 3:11; Sab 100:5; 106:1; 107:1; 118:1; 136:1; Apu 18:23; Leb 7:12; Yok 2:9; Bur 13:15.</span></span><span class="ChapterContent_content__RrUqA"> iirario bobo eporoto loka ailel ka eporoto loka aiyalama, eporoto loka eteran, ka eporoto da loka ateran, eporoto loka nul luinerasi ebe,</span></span></div><div class="ChapterContent_q1__wjdiM"><span data-usfm="JER.33.11" class="ChapterContent_verse__57FIw"><span class="ChapterContent_content__RrUqA">‘Kimalata EJAKAIT loka ajoresio,</span></span></div><div class="ChapterContent_q1__wjdiM"><span data-usfm="JER.33.11" class="ChapterContent_verse__57FIw"><span class="ChapterContent_content__RrUqA">Naarai ejok EJAKAIT,</span></span></div><div class="ChapterContent_q1__wjdiM"><span data-usfm="JER.33.11" class="ChapterContent_verse__57FIw"><span class="ChapterContent_content__RrUqA">Naarai ejaenena akeitim ikar kere’;</span></span></div><div class="ChapterContent_m__3AINJ"><span data-usfm="JER.33.11" class="ChapterContent_verse__57FIw"><span class="ChapterContent_content__RrUqA">ido eporoto loka nul Iueyaunete asuban nuka aimal toma togo loka EJAKAIT, Naarai ebala EJAKAIT ebe, enyakuni bobo aijoreorio naka akwap kwape sek,</span></span></div><div class="ChapterContent_p__dVKHb"><span data-usfm="JER.33.11" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.33.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Isa 65:10.  </span></span><span class="ChapterContent_content__RrUqA">“Inera kwanata EJAKAIT loka ajoresio ebe: Toma aibois na, naeswap, naemamei etuŋanan, karaida etiaŋ, koreriakee kere, ejaun bobo aibois naka ikecokok luituwuriakete ikecesipanin. </span></span><span data-usfm="JER.33.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yer 17:26; Leb 27:32.</span></span><span class="ChapterContent_content__RrUqA"> Ebala EJAKAIT ebe, Itorete bobo isipanin akanin nuka ŋol loimari kes, koreria luka akwap nakiukon, koreria luka akwap naka apuutona, koreria luka Eŋalakimak, kakwap naka Benyamin ka aiboisio nuidunyasi kaYerusalem, koreria da luka Yuda.</span></span></div><div class="ChapterContent_p__dVKHb"><span data-usfm="JER.33.13" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.33.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Yer 23:5-6; 29:10.  </span></span><span class="ChapterContent_content__RrUqA">“Ebala EJAKAIT ebe, Koany, epote apaarasia nuetodolikinio akirot nin naejok naabu kener nuka ekek loka Isirael, ido nuka ekek loka Yuda. </span></span><span data-usfm="JER.33.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Isa 4:2.</span></span><span class="ChapterContent_content__RrUqA"> Kapaarasia kanun, kapak kaŋin, etilibikini Daudi Atenut naka adolit; ido itodoli ŋol nuketube ka nukadolit kakwap. </span></span><span data-usfm="JER.33.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 33:28; Isa 45:17.</span></span><span class="ChapterContent_content__RrUqA"> Kapaarasia kanun itajario Yuda, Yerusalem da iboie inapakina; lo da ŋes ekiror loemaikinio ebe, ‘EJAKAIT ŋes akosidolit.’</span></span></div><div class="ChapterContent_p__dVKHb"><span data-usfm="JER.33.16" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.33.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        2 Sam 7:12-16; 1 Ika 2:4; 1 Siit 17:11-14.  </span></span><span class="ChapterContent_content__RrUqA">“Naarai inera EJAKAIT kwanata ebe: Mam emamikini Daudi ekiliokit loiboikin oicoloŋ loka ekek loka Isirael ikar kere. </span></span><span data-usfm="JER.33.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mar 3:5-10; Mal 1:11; Rom 12:1; 1 Pet 2:5,9; Apu 1:6.</span></span><span class="ChapterContent_content__RrUqA"> Ido mam emamikini isasedotin Ilebin ekiliokit kakonyeneka loeinanakini ainakineta nuicweio, aicwe ainakineta nuka akiria, ka ainanakin asuban tir.”</span></span></div><div class="ChapterContent_p__dVKHb"><span data-usfm="JER.33.18" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.33.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_content__RrUqA">Kobu akirot naka EJAKAIT mama ejai Yeremia, kobala ebe: </span></span><span data-usfm="JER.33.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Age 8:22; Sab 89:37; Isa 54:9; Yer 31:36.</span></span><span class="ChapterContent_content__RrUqA">“Inera EJAKAIT kwanata ebe: Arai ipedorete aibil akaitutuket naka apaaran, ka akaitutuket naka akuare, kinye ajaun apaaran ka akuare kapakikec; </span></span><span data-usfm="JER.33.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_content__RrUqA">asa epedori akaitutuket abilio nakolo kitutuki ka Daudi ekakejaanakinan, kinye ajaun kikoku yenirumi koicoloŋoke; ka akaitutuket da nakitutuki ka Ilebin isasedotin, ikakejaanakinak. </span></span><span data-usfm="JER.33.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Age 13:16; 15:5; Yer 31:37.</span></span><span class="ChapterContent_content__RrUqA"> Kwape ajore naka akuj mam epedori aimario, asine da naka aŋolol aitemio; kwape kwaŋin etanyanyaa aur naka Daudi ekakejaanakinan, ka Ilebin lukejaanakinete.”</span></span></div><div class="ChapterContent_p__dVKHb"><span data-usfm="JER.33.22" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.33.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_content__RrUqA">Kobu akirot naka EJAKAIT mama ejai Yeremia kobala ebe: </span></span><span data-usfm="JER.33.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Age 8:22; Yer 31:35; Sab 74:16; 104:19.</span></span><span class="ChapterContent_content__RrUqA"> “Mam kereka iwomoomoi nuenerata ituŋa lu ebe, ‘Aeaka EJAKAIT ikekia iarei luaseunit’? Amenata kwaŋin ikatuŋa, kinyeis bobo araun ateker kakonyenekec, </span></span><span data-usfm="JER.33.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_content__RrUqA">Inera EJAKAIT kwanata ebe: Arai mam icasit kakaitutuker naka apaaran ka akuare, arai da mam ebwaikinit aicorakineta nuka akuj ka akwap, </span></span><span data-usfm="JER.33.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Isa 14:1; Yer 31:20; Sek 10:6.</span></span><span class="ChapterContent_content__RrUqA"> aso acakari aur naka Yakob, ka naka Daudi ekakejaanakinan, kenye ayaŋaar kaurike airum aur naka Aburaam ka Isaak, ka Yakob da; naarai enyakuni bobo aijoreoriokee, ido etimi kes.”</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">Yeremia 33<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=JER.33">Learn More About Ebaibuli</a></div>