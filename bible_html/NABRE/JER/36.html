<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>Yeremia 36</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="JER.36" class="ChapterContent_chapter__uvbXo">
         <div class="ChapterContent_label__R2PLt">36</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="JER.36.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">Kosodi kanen kokaru lokiwoŋonet loka Yekoiakim okoku loka Yosia, ekabaka loka Yuda, kobu akirot naka EJAKAIT mama ejai Yeremia atiar: </span></span><span data-usfm="JER.36.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Isa 8:1; Kbk 2:2; Yer 30:2; 25:3,15.</span></span><span class="ChapterContent_content__RrUqA">“Koyaŋa anunuket naka eitabo, kiwadika toma akiro kere nuabu kalimok jo aluikin Isirael, ka Yuda, ka atekerin kere, ameun apaaran nakenerar kajo, ameun kapaarasia nuka Yosia, kiton lolo, </span></span><span data-usfm="JER.36.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yer 18:8; Esk 12:3; Sep 2:3; Isa 55:7; Yok 3:8; Asw 26:20.</span></span><span class="ChapterContent_content__RrUqA"> Motoko iirari ekek loka Yuda aronis kere naalosikinit aiswamakin kes; kibelokinos ŋinituŋanan ainyein ekerot loerono, kesioni numam adolitekec ka aronisikec.”</span></span></div><div class="ChapterContent_p__dVKHb"><span data-usfm="JER.36.3" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.36.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Yer 32:12; 45:1.  </span></span><span class="ChapterContent_content__RrUqA"> Kosodi konyarau Yeremia Baruk okoku loka Neria, Kiwadik Baruk toma anunuket naka eitabo akiro kere nuka EJAKAIT, nuekopuni kaituk naka Yeremia nukelimonokinitai. </span></span><span data-usfm="JER.36.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_content__RrUqA">Kicorak Yeremia Baruk atiar, “Kaenitai; mam apedori alosit togo loka EJAKAIT, </span></span><span data-usfm="JER.36.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Leb 16:29; 23:4; Nek 8:14,15.</span></span><span class="ChapterContent_content__RrUqA"> Aso kolot ijo, kosiom nuka anunuket, nuiwadikat kaitukuka, akiro nuka EJAKAIT kaki nuka ituŋa kotogo loka EJAKAIT apaaran naka ailuŋ: isiomi da kaki nuka ituŋa kere luka Yuda, luelomunete koreriakee. </span></span><span data-usfm="JER.36.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 28:15; 29:18.</span></span><span class="ChapterContent_content__RrUqA"> Motoko edolokini ailipikee EJAKAIT, ibelokini ŋinituŋanan ainyein ekerot loerono: naarai epol anyunyura ka adedeŋ naka EJAKAIT, naenerit ŋesi mama ejaas ituŋa lu.” </span></span><span data-usfm="JER.36.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_content__RrUqA">Kiswama Baruk okoku loka Neria kere nueeorakinit enabi Yeremia, kosiom kotoma oitabo akiro nuka EJAKAIT kotogo loka EJAKAIT.</span></span></div><div class="ChapterContent_p__dVKHb"><span data-usfm="JER.36.8" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.36.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Tub 20:26; 1 Sam 7:6; 2 Siit 20:3.  </span></span><span class="ChapterContent_content__RrUqA"> Kosodi kanen kokaru kalokikanyet loka Yekoiakim okoku loka Yosia, ekabaka loka Yuda, kolap kalokikanyetekaonon, apotu ituŋa kere luko Yerusalem, ka ituŋa da kere luapote Yerusalem anyoun koreria luka Yuda kolimosi ailuŋ kakonyen nuka EJAKAIT, </span></span><span data-usfm="JER.36.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_content__RrUqA">Kosodi kosiom Baruk kotoma citabo akiro nuka Yeremia kotogo laka EJAKAIT kagola naka Gemaria okoku loka Sapan ekewadikan, kalaro nakokuju, kariri kerute lokitetet loka etogo laka EJAKAIT, kaki nuka ituŋa kere.</span></span></div><div class="ChapterContent_p__dVKHb"><span data-usfm="JER.36.10" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.36.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_content__RrUqA">Kepupu Mikaia okoku laka Gemaria, okoku loka Sapan, akiro kere nuka EJAKAIT kotoma oitabo, </span></span><span data-usfm="JER.36.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_content__RrUqA">kiiesar togo laka ekabaka, toma agola naka ekewadikan; ido koany, kibojete kanen ikapolok kere: Elisama ekewadikan, ka Delaia okoku loka Semaia, ka El-natan okoku loka Akubor, ka Gemaria okoku loka Sapan, ka Sedekia okoku loka Kanania, ka ikapolok da kere. </span></span><span data-usfm="JER.36.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_content__RrUqA">Kitejen Mikaia akiro kere nukiirari, naasiomia Baruk eitabo kaki nuka ituŋa, </span></span><span data-usfm="JER.36.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Esk 2:6.</span></span><span class="ChapterContent_content__RrUqA"> Kosodete ikapolok kere kiyakias Yekudi okoku loka Netania, okoku loka Selemia, okoku loka Kusi, mama ejai Baruk ebalas ebe, “Kolem anunuket na nan isiomi kaki nuka ituŋa, kobu.” Kosodi Baruk okoku laka Neria kolem anunuket, kolot neajaas. </span></span><span data-usfm="JER.36.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_content__RrUqA">Kolimokis ŋes ebe, “Aso kiboikin, kosiom kakiikosi.” Kosiom Baruk kakiikec. </span></span><span data-usfm="JER.36.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Sam 3:11; Asw 24:25.</span></span><span class="ChapterContent_content__RrUqA"> Kosodi kanen, kiirasi akiro kere, konolianakinos kanuka akurian, kotemasi Baruk atiar, “Kibusakinit aitejenun ekabaka akiro ŋun kere.” </span></span><span data-usfm="JER.36.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_content__RrUqA">Kinita Baruk kobalas ebe, “Aso cani kolimokinai, kiwadikai biai akiro nu kere? Ikopuni kereka ijo kaitukuke?” </span></span><span data-usfm="JER.36.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Isa 8:12; Yer 1:8; Mat 10:16-32; Rom 1:16; 1 Pet 3:14,15.</span></span><span class="ChapterContent_content__RrUqA"> Kosodi Koboŋok Baruk ebe, “Kalimonokini ŋesi eoŋ akiro ŋun kere kaitukuke, kewadikai eoŋ toma oitabo kebwino.” </span></span><span data-usfm="JER.36.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_content__RrUqA">Kosodete ikapolok alimokin Baruk ebe, “Kolot, konopa diidi, ijo ka Yeremia; sirikejenu ituŋanan neijaas.”</span></span></div><div class="ChapterContent_p__dVKHb"><span data-usfm="JER.36.19" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.36.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_content__RrUqA">Kolomasi alaro mama ejai ekabaka; konye kinadakinito anunuket togo loka Elisama ekewadikan; kitejenut ekabaka akiro kere. </span></span><span data-usfm="JER.36.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_content__RrUqA">Kosodi ekabaka kijuka Yekudi aomare anunuket: kolem kotoma agola naka Elisama ekewadikan, Kosiom Yekudi kaki nuka ekabaka, kaki da nuka ikapolok kere luabwoete aapu kekabaka. </span></span><span data-usfm="JER.36.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Tub 3:20; Amo 3:15.</span></span><span class="ChapterContent_content__RrUqA"> Kiboie ekabaka kotogo loka aiporo olap lokikanyetekaoŋon, kojai da ekiala kinokokitete akim kakonyeneke. </span></span><span data-usfm="JER.36.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 22:8; Isa 29:21; 2 Tim 4:3.</span></span><span class="ChapterContent_content__RrUqA"> Kosodi kanen, naesiomia Yekudi apapulai auni arai aoŋon, kotubutubei ekabaka kekilen, kocakanakini akim nakokiala, kiton needoporia anunuket kere kotoma okiala. </span></span><span data-usfm="JER.36.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Age 37:29,34; 2 Sam 1:11; 2 Ika 22:11; Isa 36:22.</span></span><span class="ChapterContent_content__RrUqA"> Konye mam apotu koyona, karaida acilicil ikecenapen, ekabaka, karaida ikekejaanakinak kere lueiraritos akiro ŋun kere. </span></span><span data-usfm="JER.36.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Age 37:26; Isa 53:12; Mat 27:24; Rom 8:34; Pes 5:7,11; Bur 7:25.</span></span><span class="ChapterContent_content__RrUqA"> Karaida apotu El-natan ka Delaia ka Gemaria kinainaata ekabaka ainyein aicwe anunuket; konye koner apupun kes, </span></span><span data-usfm="JER.36.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 19:14; Mat 23:34,37; Sab 34:19,20; 46:1; Yer 1:19; 2 Pet 2:9.</span></span><span class="ChapterContent_content__RrUqA"> Kicorak ekabaka Yerameel okoku laka ekabaka, ka Seraia okoku loka Asuriel, ka Selemaia okoku loka Abudeel, aikamun Baruk ekewadikan ka enabi Yeremia; konye kibwa EJAKAIT kes di.</span></span></div><div class="ChapterContent_p__dVKHb"><span data-usfm="JER.36.26" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.36.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Awa 21:30.  </span></span><span class="ChapterContent_content__RrUqA"> Kosodi kobu akirot naka EJAKAIT mama ejai Yeremia, kedau ekabaka aicwe anunuket, ka akiro nuewadikat Baruk kaituk naka Yeremia atiar: </span></span><span data-usfm="JER.36.28" class="ChapterContent_verse__57FIw"><span class="ChapterContent_label__R2PLt">28</span><span class="ChapterContent_content__RrUqA">“Koyaŋa bobo acenunuket, kiwadika tomake akiro kwa kere nusek nuajaas toma anunuket nasodit, naecwei Yekoiakim ekabaka loka Yuda, </span></span><span data-usfm="JER.36.29" class="ChapterContent_verse__57FIw"><span class="ChapterContent_label__R2PLt">29</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Amo 5:10.</span></span><span class="ChapterContent_content__RrUqA"> Inera nuka Yekoiakim ekabaka laka Yuda ebe, ‘Inera EJAKAIT kwanata ebe, Ieweik anunuket ŋin, kobala ebe, “Kanukinyo kiwadikaa kotomake ebe, abeit ebuni ekabaka loko Babulon, amunaar akwap na, ido itanani kanen etuŋanan ka etiaŋ?” </span></span><span data-usfm="JER.36.30" class="ChapterContent_verse__57FIw"><span class="ChapterContent_label__R2PLt">30</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 24:8,12; Yer 22:19,30.</span></span><span class="ChapterContent_content__RrUqA"> Kanuka nun inera kwanata EJAKAIT nuka Yekoiakim ekabaka loka Yuda ebe, Emameun ituŋanan yeniboikini oicoloŋ loka Daudi. Ecakario akuanake nakatwan kina neejai amwanis paaran, ka aterot da kuare. </span></span><span data-usfm="JER.36.31" class="ChapterContent_verse__57FIw"><span class="ChapterContent_label__R2PLt">31</span><span class="ChapterContent_content__RrUqA">Eticani eoŋ ŋes ka akeur ka ikekeiaanakinak kanuka numam adolitekec; ayaun mamakec, ka neejaas luibojete koYerusalem, ka neejaas ituŋa luka Yuda, aronis kere naabu kenerak kes, konye mam apotu kopuput.’”</span></span></div><div class="ChapterContent_p__dVKHb"><span data-usfm="JER.36.31" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.36.32" class="ChapterContent_verse__57FIw"><span class="ChapterContent_label__R2PLt">32</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Any 4:15; Rom 16:22.  </span></span><span class="ChapterContent_content__RrUqA"> Kosodi kolem Yeremia anunuket ace, koinak Baruk ekewadikan, okoku loka Neria; kiwadika nesl tomake kaituk naka Yeremia akiro kere nukoitabo loecwei Yekoiakim ekabaka loka Yuda: kiyatakinai tomakec akiro nuipu kwape kakwa.</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">Yeremia 36<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=JER.36">Learn More About Ebaibuli</a></div>