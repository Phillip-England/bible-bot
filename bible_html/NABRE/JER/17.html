<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>Yeremia 17</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="JER.17" class="ChapterContent_chapter__uvbXo">
         <div class="ChapterContent_label__R2PLt">17</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="JER.17.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Yob 19:24; Awa 3:3; 2 Kor 3:3.  </span></span><span class="ChapterContent_content__RrUqA"> “Iwadikatai aronis naka Yuda kakwara naka asuat; kaitesu naka ekukwai igirakinitai amor nuka itauonokee, ido amumwar nuka itemwanakec. </span></span><span data-usfm="JER.17.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Ika 16:4; 2 Siit 24:18; Isa 1:29.</span></span><span class="ChapterContent_content__RrUqA"> Kapak naiitunioto ikeeedwe itemwanakec ka Aserimikee, kama ejaas ikito luepesito, koukon da luiceleleete, </span></span><span data-usfm="JER.17.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yer 15:13.</span></span><span class="ChapterContent_content__RrUqA"> koronan da luka ais. Ainakini ikoniboro ka abarakon kere anatario, aiboisiokon nuiceleleete kanuka aronis, anatar iikorunokon kere. </span></span><span data-usfm="JER.17.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yer 16:13.</span></span><span class="ChapterContent_content__RrUqA"> Ŋo da ipaluni kama ejai airumetekon naabu kainakinite jo; kainakini jo aijaanakin lukasurupokon kakwap namam ijeni: naarai esinepu akanyunyura akim naieweenenei ikar kere.”</span></span></div><div class="ChapterContent_q1__wjdiM"><span data-usfm="JER.17.4" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.17.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Isa 30:1.  </span></span><span class="ChapterContent_content__RrUqA"> Ebala EJAKAIT kwanata ebe:</span></span></div><div class="ChapterContent_q1__wjdiM"><span data-usfm="JER.17.5" class="ChapterContent_verse__57FIw"><span class="ChapterContent_content__RrUqA">“Kikenoi ituŋanan yenemunokina ituŋanan,</span></span></div><div class="ChapterContent_q1__wjdiM"><span data-usfm="JER.17.5" class="ChapterContent_verse__57FIw"><span class="ChapterContent_content__RrUqA">Yenitaraun akuan akekan,</span></span></div><div class="ChapterContent_q1__wjdiM"><span data-usfm="JER.17.5" class="ChapterContent_verse__57FIw"><span class="ChapterContent_content__RrUqA">Eketau da enyoununei kama ejai EJAKAIT.</span></span></div><div class="ChapterContent_q1__wjdiM"><span data-usfm="JER.17.5" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.17.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Yob 20:17.  </span></span><span class="ChapterContent_content__RrUqA"> Naarai eputokinos kekiot kamodiŋ,</span></span></div><div class="ChapterContent_q1__wjdiM"><span data-usfm="JER.17.6" class="ChapterContent_verse__57FIw"><span class="ChapterContent_content__RrUqA">Mam eanyuni neeponiata nukaiokak.</span></span></div><div class="ChapterContent_q1__wjdiM"><span data-usfm="JER.17.6" class="ChapterContent_verse__57FIw"><span class="ChapterContent_content__RrUqA">Iboikini aiboisio nuilariononos nuka ais,</span></span></div><div class="ChapterContent_q1__wjdiM"><span data-usfm="JER.17.6" class="ChapterContent_verse__57FIw"><span class="ChapterContent_content__RrUqA">Akwap naka abalaŋ naemameete ituŋa.</span></span></div><div class="ChapterContent_q1__wjdiM"><span data-usfm="JER.17.6" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.17.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Sab 2:12; Awa 16:20.  </span></span><span class="ChapterContent_content__RrUqA">“Isirerenitoi ituŋanan yenemunokina EJAKAIT,</span></span></div><div class="ChapterContent_q1__wjdiM"><span data-usfm="JER.17.7" class="ChapterContent_verse__57FIw"><span class="ChapterContent_content__RrUqA">Ido EJAKAIT ŋes akemun.</span></span></div><div class="ChapterContent_q1__wjdiM"><span data-usfm="JER.17.7" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.17.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Sab 1:3.  </span></span><span class="ChapterContent_content__RrUqA"> Naarai eraun bala ekitoi loeraikinitai ariri naka akipi,</span></span></div><div class="ChapterContent_q1__wjdiM"><span data-usfm="JER.17.8" class="ChapterContent_verse__57FIw"><span class="ChapterContent_content__RrUqA">Loisiliarit aliasioke ocor,</span></span></div><div class="ChapterContent_q1__wjdiM"><span data-usfm="JER.17.8" class="ChapterContent_verse__57FIw"><span class="ChapterContent_content__RrUqA">Kwabo mam eyoni akoloŋ keca noi,</span></span></div><div class="ChapterContent_q1__wjdiM"><span data-usfm="JER.17.8" class="ChapterContent_verse__57FIw"><span class="ChapterContent_content__RrUqA">Konye eribiribete akekui;</span></span></div><div class="ChapterContent_q1__wjdiM"><span data-usfm="JER.17.8" class="ChapterContent_verse__57FIw"><span class="ChapterContent_content__RrUqA">Kwabo mam iyalononoi kokaru loka ekure,</span></span></div><div class="ChapterContent_q1__wjdiM"><span data-usfm="JER.17.8" class="ChapterContent_verse__57FIw"><span class="ChapterContent_content__RrUqA">Kwabo mam inyeini aira araito.”</span></span></div><div class="ChapterContent_q1__wjdiM"><span data-usfm="JER.17.8" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.17.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Age 6:5.  </span></span><span class="ChapterContent_content__RrUqA"> Iŋalana etau aitelekarit iboro kere,</span></span></div><div class="ChapterContent_q1__wjdiM"><span data-usfm="JER.17.9" class="ChapterContent_verse__57FIw"><span class="ChapterContent_content__RrUqA">Ido epol akedek noi:</span></span></div><div class="ChapterContent_q1__wjdiM"><span data-usfm="JER.17.9" class="ChapterContent_verse__57FIw"><span class="ChapterContent_content__RrUqA">Iŋai bo epedori ajenun ŋes?</span></span></div><div class="ChapterContent_q1__wjdiM"><span data-usfm="JER.17.9" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.17.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        1 Sam 16:7; 1 Siit 28:9; Sab 7:9; 139:23; 62:12; Yer 11:20; 20:12; 32:19; Awa 17:3; Rom 8:27; 2:6; Apu 2:23.  </span></span><span class="ChapterContent_content__RrUqA"> “Eoŋ EJAKAIT ererei etau, etemi da inereteny,</span></span></div><div class="ChapterContent_q1__wjdiM"><span data-usfm="JER.17.10" class="ChapterContent_verse__57FIw"><span class="ChapterContent_content__RrUqA">Ainakini ninitunanan kwape ejaatar ikeponesio,</span></span></div><div class="ChapterContent_q1__wjdiM"><span data-usfm="JER.17.10" class="ChapterContent_verse__57FIw"><span class="ChapterContent_content__RrUqA">Kwape ejaatar da araito nuka akeswamisio.”</span></span></div><div class="ChapterContent_q1__wjdiM"><span data-usfm="JER.17.10" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.17.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Luk 12:20.  </span></span><span class="ChapterContent_content__RrUqA"> Kwape irukumia etakura abeei numam eurit,</span></span></div><div class="ChapterContent_q1__wjdiM"><span data-usfm="JER.17.11" class="ChapterContent_verse__57FIw"><span class="ChapterContent_content__RrUqA">Ikoni nen yenetukonokin abar, kwabo mere kotoma abeit;</span></span></div><div class="ChapterContent_q1__wjdiM"><span data-usfm="JER.17.11" class="ChapterContent_verse__57FIw"><span class="ChapterContent_content__RrUqA">Kokidin kapaarasiake etiakas kakes,</span></span></div><div class="ChapterContent_q1__wjdiM"><span data-usfm="JER.17.11" class="ChapterContent_verse__57FIw"><span class="ChapterContent_content__RrUqA">Kawasiake da eraun iban.</span></span></div><div class="ChapterContent_q1__wjdiM"><span data-usfm="JER.17.11" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.17.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_content__RrUqA">Eicoloŋ lokaibuses loitopolooritai ameun kageunet,</span></span></div><div class="ChapterContent_q1__wjdiM"><span data-usfm="JER.17.12" class="ChapterContent_verse__57FIw"><span class="ChapterContent_content__RrUqA">Ŋes aiboisiwok nakalaunan,</span></span></div><div class="ChapterContent_q1__wjdiM"><span data-usfm="JER.17.12" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.17.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Sab 73:27; Yer 2:26; Isa 1:28; 65:13; Esk 16:63; 36:32; Dan 12:2; Luk 10:20.  </span></span><span class="ChapterContent_content__RrUqA"> Wu EJAKAIT, amun naka Isirael,</span></span></div><div class="ChapterContent_q1__wjdiM"><span data-usfm="JER.17.13" class="ChapterContent_verse__57FIw"><span class="ChapterContent_content__RrUqA">Lukinyeinete ijo kere irumete rwaru ileic;</span></span></div><div class="ChapterContent_q1__wjdiM"><span data-usfm="JER.17.13" class="ChapterContent_verse__57FIw"><span class="ChapterContent_content__RrUqA">Lukenyounete kere kaneijai iwadikao toma alup,</span></span></div><div class="ChapterContent_q1__wjdiM"><span data-usfm="JER.17.13" class="ChapterContent_verse__57FIw"><span class="ChapterContent_content__RrUqA">Naarai enyeis EJAKAIT,</span></span></div><div class="ChapterContent_q1__wjdiM"><span data-usfm="JER.17.13" class="ChapterContent_verse__57FIw"><span class="ChapterContent_content__RrUqA">Atan naka akipi nukajarak.</span></span></div><div class="ChapterContent_q1__wjdiM"><span data-usfm="JER.17.13" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.17.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_content__RrUqA">Kitanaleunoi, wu EJAKAIT, ido aŋaleuni;</span></span></div><div class="ChapterContent_q1__wjdiM"><span data-usfm="JER.17.14" class="ChapterContent_verse__57FIw"><span class="ChapterContent_content__RrUqA">Kitajarai, ido etajaruun;</span></span></div><div class="ChapterContent_q1__wjdiM"><span data-usfm="JER.17.14" class="ChapterContent_verse__57FIw"><span class="ChapterContent_content__RrUqA">Naarai ijo ekaituritono.</span></span></div><div class="ChapterContent_q1__wjdiM"><span data-usfm="JER.17.14" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.17.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Isa 5:19; Esk 12:22; Amo 5:18; 2 Pet 3:4.  </span></span><span class="ChapterContent_content__RrUqA"> Koany, kabalas ebe,</span></span></div><div class="ChapterContent_q1__wjdiM"><span data-usfm="JER.17.15" class="ChapterContent_verse__57FIw"><span class="ChapterContent_content__RrUqA">“Ai ca ejai akirot naka EJAKAIT?</span></span></div><div class="ChapterContent_q1__wjdiM"><span data-usfm="JER.17.15" class="ChapterContent_verse__57FIw"><span class="ChapterContent_content__RrUqA">Kobu cabo!”</span></span></div><div class="ChapterContent_q1__wjdiM"><span data-usfm="JER.17.15" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.17.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_content__RrUqA">Eoŋ da mam abu kesunyak ainyein araun ekecokon atupit jo; Mam abu kemiela apaaran naka epola;</span></span></div><div class="ChapterContent_q1__wjdiM"><span data-usfm="JER.17.16" class="ChapterContent_verse__57FIw"><span class="ChapterContent_content__RrUqA">Iieni ijo;</span></span></div><div class="ChapterContent_q1__wjdiM"><span data-usfm="JER.17.16" class="ChapterContent_verse__57FIw"><span class="ChapterContent_content__RrUqA">Nualomunete kaitukuka ajaenenas akonyenekon.</span></span></div><div class="ChapterContent_q1__wjdiM"><span data-usfm="JER.17.16" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.17.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_content__RrUqA">Sirikirau loketasuro kamaka:</span></span></div><div class="ChapterContent_q1__wjdiM"><span data-usfm="JER.17.17" class="ChapterContent_verse__57FIw"><span class="ChapterContent_content__RrUqA">Ŋo neekerianarakan kapaaran naka aronis.</span></span></div><div class="ChapterContent_q1__wjdiM"><span data-usfm="JER.17.17" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.17.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_content__RrUqA">Kirumata ileic lukareito,</span></span></div><div class="ChapterContent_q1__wjdiM"><span data-usfm="JER.17.18" class="ChapterContent_verse__57FIw"><span class="ChapterContent_content__RrUqA">Konye eoŋ kenyeis ileic airum;</span></span></div><div class="ChapterContent_q1__wjdiM"><span data-usfm="JER.17.18" class="ChapterContent_verse__57FIw"><span class="ChapterContent_content__RrUqA">Koburut kes,</span></span></div><div class="ChapterContent_q1__wjdiM"><span data-usfm="JER.17.18" class="ChapterContent_verse__57FIw"><span class="ChapterContent_content__RrUqA">Konye eoŋ kenyek aburun:</span></span></div><div class="ChapterContent_q1__wjdiM"><span data-usfm="JER.17.18" class="ChapterContent_verse__57FIw"><span class="ChapterContent_content__RrUqA">Kitodolik kes apaaran naka aronis;</span></span></div><div class="ChapterContent_q1__wjdiM"><span data-usfm="JER.17.18" class="ChapterContent_verse__57FIw"><span class="ChapterContent_content__RrUqA">Komudia kes kamudiar naka airucakin!</span></span></div><div class="ChapterContent_p__dVKHb"><span data-usfm="JER.17.18" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.17.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_content__RrUqA">Kabala EJAKAIT eoŋ kwanata ebe: “Kolot, kobwo korute loka idwe luka ituŋa, neelomununiata ikabakan luka Yuda neelomanariata da, korutei kere luka Yerusalem, </span></span><span data-usfm="JER.17.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Sab 49:1; Yer 19:3; 22:2; Esk 2:7; 3:17; Kos 5:1; Mik 3:1.</span></span><span class="ChapterContent_content__RrUqA"> Kolimok kes ebe: Kiirasi yesi akirot naka EJAKAIT, yes ikabakan luka Yuda, ka Yuda kere, ka luibojete kere koYerusalem, luelomununete korutei kalu. </span></span><span data-usfm="JER.17.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mar 15:32; Nek 13:15-22.</span></span><span class="ChapterContent_content__RrUqA"> Ebala EJAKAIT kwanata ebe: Kocoito bonik, siribwokenenete lubwokon kapaaran naka asabato, karaida aitolomun korutei luka Yerusalem. </span></span><span data-usfm="JER.17.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 20:8-10; 23:12; 31:13; Esk 20:12; Ikis 5:12-14.</span></span><span class="ChapterContent_content__RrUqA"> Ido siribwokenenete lubwokon aitolomun kotogoikus kapaaran naka asabato, sirikiswamata adioswam kere: konye kitalaut apaaran nakasabato, kwape kecorakinitor lukapapaakus. </span></span><span data-usfm="JER.17.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_content__RrUqA">Konye mam kes apotu kiirasi, karaida aitoikin akiikec, konye kitininikata imurisiŋakec, kinyeis akiirar, kinyeis da aituutoorio.</span></span></div><div class="ChapterContent_p__dVKHb"><span data-usfm="JER.17.23" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JER.17.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_content__RrUqA">“Kosodi kanen, ebala EJAKAIT ebe, Arai idunyakinito akiiranar eoŋ, komam itolomununete lubwokon kere korutei luka ere kala kapaaran nakasabato, konye italaunete apaaran nakasabato, komam iswamaete adioswam kere kapaaran kaŋin, </span></span><span data-usfm="JER.17.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 4:40.</span></span><span class="ChapterContent_content__RrUqA"> ŋes konyet elomununiata korutei luka ere kalo ikabakan ka ikapolok luiboikinos oicoloŋ loka Daudi, ibwanenito agalin ka ibalasin, kes ka ikapolokokec, ituŋa luka Yuda, ka luibojete da ko Yerusalem: ejaenena ere lo ikar kere. </span></span><span data-usfm="JER.17.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Sek 7:7; Sab 107:22.</span></span><span class="ChapterContent_content__RrUqA"> Epote kesi koreria luka Yuda, kaiboisio da nuirimorito Yerusalem, kakwap naka Benyamin, kapuutona, koronan, ka Eŋalakimak da, eyaunete ainakineta nuieweio, ka asuban ka ainakineta nuka akiria, ka lukisupurununo, ido eyaunete asuban nuka aimal, togo loka EJAKAIT. </span></span><span data-usfm="JER.17.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Aku 4:11; Amo 1:4; 2 Ika 25:9.</span></span><span class="ChapterContent_content__RrUqA"> Konye arai kiŋeroto akiirar eoŋ komam italaunete apaaran nakasabato, ibwokete da lubwokon ilomunete korutei luka Yerusalem kapaaran nakasabato; kasodi eoŋ ainokokin akim koruteike, epiari da itogoi lukapolou luka Yerusalem, komam ituduneori.”</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">Yeremia 17<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=JER.17">Learn More About Ebaibuli</a></div>