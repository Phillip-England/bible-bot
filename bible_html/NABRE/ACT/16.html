<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>Aswamisio 16</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="ACT.16" class="ChapterContent_chapter__uvbXo">
         <div class="ChapterContent_label__R2PLt">16</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="ACT.16.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Asw 17:14; 19:22; 2 Tim 1:5; Pil 2:19-22.  </span></span><span class="ChapterContent_content__RrUqA"> Ido kodol Derube ka Lusitura: nekejai ekesisian ekekiror Timoteo, okoku loka aberu Ayudayat nakiyuunit; konye papake kerai Eyonanit.</span></span></div><div class="ChapterContent_p__dVKHb"><span data-usfm="ACT.16.1" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.16.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Asw 6:3.  </span></span><span class="ChapterContent_content__RrUqA"> Kitejenut iinacan lukiboiete koLusitura ka Ikonium kwape ejokiar ŋesi,</span></span></div><div class="ChapterContent_p__dVKHb"><span data-usfm="ACT.16.2" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.16.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_content__RrUqA">Kokotokin Paul ŋol aupakin kaŋes; koyaŋa kokep ŋes kanuka Iyudayan lukejaas atutubeta ŋun, naarai kejenete kere ebe kerai papake Eyonanit. </span></span><span data-usfm="ACT.16.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 15:23-29.</span></span><span class="ChapterContent_content__RrUqA"> Kosodete nakitoritotor oreria, koinakis kes aicorakineta nukicorakinete ikiyakia ka imakio luko Yerusalem tetere ericete. </span></span><span data-usfm="ACT.16.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_content__RrUqA">Kwaŋin kitogogoŋoi ikanisan kotoma aiyuun ŋin, kiyatanakin etiaikec ŋinipaaran.</span></span></div><div class="ChapterContent_p__dVKHb"><span data-usfm="ACT.16.5" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.16.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Asw 18:23.  </span></span><span class="ChapterContent_content__RrUqA"> Kitoroto akwap naka Pirugia ka Galatia, kisimik kes Emoyo Lokalaunan alimonokin akirot toma Asia. </span></span><span data-usfm="ACT.16.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_content__RrUqA">Nakedolioto atereikina Musia, kotama alosit Bitunia, konye mam Emoyo loka Yesu abu kocamak kes, </span></span><span data-usfm="ACT.16.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_content__RrUqA">Aso kinaca Musia kijesaros Tiroa. </span></span><span data-usfm="ACT.16.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_content__RrUqA">Koany Paul aitapoet kuare: bala ebwoi etuŋanan loko Makedonia iŋaiŋait kobala ebe, “Kikwaŋun Makedonia, kiŋarak sio.” </span></span><span data-usfm="ACT.16.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_content__RrUqA">Nakedaunia aanyun aitapoet, atipet kakotos alosit Makedonia, naarai kiwomit cut ebe kinyarit Edeke sio alimonokin kes akiro nukajokak.</span></span></div><div class="ChapterContent_p__dVKHb"><span data-usfm="ACT.16.10" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.16.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_content__RrUqA">Aso kekwaŋaros anyoun koTiroa, karasasi Samoturake, kapaaran da naatupakini kadoloto Neapoli. </span></span><span data-usfm="ACT.16.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_content__RrUqA">Kanyoutu kanen kadoloto Pilipi, ere lokapolon loka akwap nako Makedonia, akwap nakebwotunito ice ko Romayon. Keboioto kore kaŋol apaarasia adis. </span></span><span data-usfm="ACT.16.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_content__RrUqA">Kosodi kapaaran nakasabato kalomutu korute kaloto ariri kecor, nekiwomit ebe kejai aibois nakilipet; keboikinos kenerata kaŋor nukidumuni kanen. </span></span><span data-usfm="ACT.16.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yok 6:44.</span></span><span class="ChapterContent_content__RrUqA"> Aberu, ekekiror Ludia, nakegwelanari iboro lumugeik, naka ere loka Tuatira, naeyoŋit Edeke, kopup sio: nakepukorit Ejakait eketau tetere ecoit akiro nuenera Paul. </span></span><span data-usfm="ACT.16.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_content__RrUqA">Kosodi kedau aibatisao, ŋes ka lukokaleke, kiŋaiŋa sio, kobala ebe, “Arai ianyunito eoŋ arai naiyuunit Ejakait, kolomutu togoka kipejoto.” Kitiŋa sio.</span></span></div><div class="ChapterContent_p__dVKHb"><span data-usfm="ACT.16.15" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.16.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Asw 19:24.  </span></span><span class="ChapterContent_content__RrUqA"> Napekilosi aibois naka ailip, keriamata kapese naejai aiokit naka aidwar, nakedumanakini ikejaka ameda naepol naka aidwar. </span></span><span data-usfm="ACT.16.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mk 1:24,34.</span></span><span class="ChapterContent_content__RrUqA"> Kotupu ŋin Paul ka sio iworoi ebe, “Ituŋa lu eraas ikejaanakinak luka Edeke loejai kuju kakuj, lukilimonokinete yes erot loka aitajario.” </span></span><span data-usfm="ACT.16.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 19:13; Mk 16:17.</span></span><span class="ChapterContent_content__RrUqA"> Kikoni nen apaarasia nuipu. Konye koŋoiar Paul, kibelokin kotema ajokit atiar, “Kecorakini jo kokiror loka Yesu Kristo kolom kamakeŋ.” Kolom kosawa kaŋope kaŋol,</span></span></div><div class="ChapterContent_p__dVKHb"><span data-usfm="ACT.16.18" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.16.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_content__RrUqA">Konye nakeanyuniata ijakake ebe atwakiasi ameda naamunos, kikamutu Paul ka Sila, kidilidilasi kiton agwelanaret akonyen nuka ikayaitok; </span></span><span data-usfm="ACT.16.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 17:6; 1 Ika 18:17.</span></span><span class="ChapterContent_content__RrUqA"> koyaŋaasi mama ejaas ikatubok kotemasi atiar, “Ituŋa lu eraas Iyudayan, amunaasi erewok, </span></span><span data-usfm="ACT.16.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_content__RrUqA">bobo da elimonokinete iponesio lueraas luketal kamawok Iromayon acamun karaida aswam.” </span></span><span data-usfm="ACT.16.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Kor 11:25; Pil 1:30; 1 Ses 2:2.</span></span><span class="ChapterContent_content__RrUqA"> Konyou ekodet kere asurokin kes: kolacasi ikatubok inapenekec kagogoŋ, kicorakis kes aleio kisureta. </span></span><span data-usfm="ACT.16.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_content__RrUqA">Nakedauniata aile noi, kogolokis aidaris, kicorakis ekedaran aidar kes kacoit, </span></span><span data-usfm="ACT.16.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_content__RrUqA">Kedau adumun aicorakinet ŋin, kibwaik kes toma aidaris nakotoma, koen akejekec oloin.</span></span></div><div class="ChapterContent_p__dVKHb"><span data-usfm="ACT.16.24" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.16.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_content__RrUqA">Konye kidiŋebai ilipete Paul ka Sila, eyeikinete Edeke ikososio luka aiturit, kopupete ienan da ice; </span></span><span data-usfm="ACT.16.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_content__RrUqA">atipet kojau amaran naepol naka akwap, komaranata apeteta nuka aidaris; atipet koŋaaros ikekia kere, kolacaros da aeneta nuka ituŋa kere, </span></span><span data-usfm="ACT.16.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_content__RrUqA">Kokweny ekedaran, nakeanyunia ebe eŋaara ikekia luka aidaris, kout ekekileŋ, kokoto aarakin, koomit ebe asiata ienan. </span></span><span data-usfm="ACT.16.28" class="ChapterContent_verse__57FIw"><span class="ChapterContent_label__R2PLt">28</span><span class="ChapterContent_content__RrUqA">Konye kiworo Paul keporoto loepol ebe, “Sirikimusuŋikin, naarai kija isio ne kere.” </span></span><span data-usfm="ACT.16.29" class="ChapterContent_verse__57FIw"><span class="ChapterContent_label__R2PLt">29</span><span class="ChapterContent_content__RrUqA">Konyarau atalai, komotar toma, emarani kanuka akurian, kibirokin akonyen nuka Paul ka Sila, </span></span><span data-usfm="ACT.16.30" class="ChapterContent_verse__57FIw"><span class="ChapterContent_label__R2PLt">30</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 2:37.</span></span><span class="ChapterContent_content__RrUqA"> kitolom kiŋa, kotema atiar, “Ikajaka, kekonak ai tetere ketajario?” </span></span><span data-usfm="ACT.16.31" class="ChapterContent_verse__57FIw"><span class="ChapterContent_label__R2PLt">31</span><span class="ChapterContent_content__RrUqA">Kobalasi ebe, “Kiyuu Ejakait Yesu, kitaiario jo ka lukokalekon kere.” </span></span><span data-usfm="ACT.16.32" class="ChapterContent_verse__57FIw"><span class="ChapterContent_label__R2PLt">32</span><span class="ChapterContent_content__RrUqA">Kolimokis ŋes ka ituŋa kere luajaas togoke akirot naka Ejakait, </span></span><span data-usfm="ACT.16.33" class="ChapterContent_verse__57FIw"><span class="ChapterContent_label__R2PLt">33</span><span class="ChapterContent_content__RrUqA">Kisukunyik kes kosawa kaŋol loka akuare, kilot ikecemacarin, atipet kibatisai ŋes ka iketuŋa kere. </span></span><span data-usfm="ACT.16.34" class="ChapterContent_verse__57FIw"><span class="ChapterContent_label__R2PLt">34</span><span class="ChapterContent_content__RrUqA">Kosodi koyau kes togoke, koinak kes inyamat, kolakara noi, ŋes ka ekekale kere, naarai iyuunit Edeke.</span></span></div><div class="ChapterContent_p__dVKHb"><span data-usfm="ACT.16.34" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.16.35" class="ChapterContent_verse__57FIw"><span class="ChapterContent_label__R2PLt">35</span><span class="ChapterContent_content__RrUqA">Konye kiwala akwap, kiyakiasi ikatubok ikapolok luka iserikalei, kobalas ebe, “Koosikis ituŋa ŋul koloto.” </span></span><span data-usfm="ACT.16.36" class="ChapterContent_verse__57FIw"><span class="ChapterContent_label__R2PLt">36</span><span class="ChapterContent_content__RrUqA">Kitejen ekedaran Paul akiro ŋun ebe, “Eyakuut ikatubok aosikin yes: aso do kolomutu, koloto inapakina.” </span></span><span data-usfm="ACT.16.37" class="ChapterContent_verse__57FIw"><span class="ChapterContent_label__R2PLt">37</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 22:25.</span></span><span class="ChapterContent_content__RrUqA"> Konye kotema Paul kes atiar, “Apotu koleata sio kakonyen nuka ituŋa kere, komam etubokina, kwabo kirai isio Iromayon, bobo da kigolokis aidaris; kwana da ekotosi cabo alacakin kaiyeiyea? Mam cut; konye kopotu kesi ikulepek kolacakis sio.” </span></span><span data-usfm="ACT.16.38" class="ChapterContent_verse__57FIw"><span class="ChapterContent_label__R2PLt">38</span><span class="ChapterContent_content__RrUqA">Kolimokis ikapolok luka iserikalei ikatubok akiro ŋun; kokuriakaros nakiirariata ebe eraas ŋul Iromayon; </span></span><span data-usfm="ACT.16.39" class="ChapterContent_verse__57FIw"><span class="ChapterContent_label__R2PLt">39</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mat 8:34.</span></span><span class="ChapterContent_content__RrUqA"> kopotu, kiŋaiŋaata; nakedauniata aitolomun, kilipa kes anyoun kore kaŋol. </span></span><span data-usfm="ACT.16.40" class="ChapterContent_verse__57FIw"><span class="ChapterContent_label__R2PLt">40</span><span class="ChapterContent_content__RrUqA">Konyoutu do kaidaris kolomasi togo loka Ludia: ido kedaut aanyun iinacan, kitalakasi kes, koloto.</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">Aswamisio 16<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=ACT.16">Learn More About Ebaibuli</a></div>