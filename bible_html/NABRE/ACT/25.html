<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>Aswamisio 25</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="ACT.25" class="ChapterContent_chapter__uvbXo">
         <div class="ChapterContent_label__R2PLt">25</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="ACT.25.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">Kosodi nakedolio Pesito obuku, ketuboros apaarasia auni kodoka Yerusalem anyoun koKaisarea. </span></span><span data-usfm="ACT.25.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 24:1.</span></span><span class="ChapterContent_content__RrUqA"> Kikujokis ŋes isasedotin lupeti ka ikeŋarenok luka Iyudayan nuka Paul, kiŋaiŋaata ŋes, </span></span><span data-usfm="ACT.25.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 23:15.</span></span><span class="ChapterContent_content__RrUqA"> kilipata kasianutuke ayaun Paul Yerusalem, tetere eperunete ka aarakin orot, </span></span><span data-usfm="ACT.25.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_content__RrUqA">Konye Koboŋok Pesito ebe idario Paul koKaisarea, eapie ŋes da alosit ŋina. </span></span><span data-usfm="ACT.25.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_content__RrUqA">Kobala ebe, “Aso ŋulluejai apedor kayesi kauparos kaeoŋ, arai kito ejai akirot naerono kotuŋanan kaŋol, kiwosata do.”</span></span></div><div class="ChapterContent_p__dVKHb"><span data-usfm="ACT.25.5" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.25.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_content__RrUqA">Nakesalitor kakes apaarasia numam edeparito akanykauni arai atomon, kijesar Kaisarea; apaaran naetupakini kiboikin oicoloŋ loka etube, kicorak Paul ayaunio. </span></span><span data-usfm="ACT.25.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_content__RrUqA">Nakedolunio Paul, kobwaata Iyudayan lukijesunos koYerusalem airimor ŋes, kiwosata ŋes akiro nuipu nuelaŋir, numam apedorete aitogogoŋ, </span></span><span data-usfm="ACT.25.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_content__RrUqA">Kobala Paul eiyar ebe, “Mam eoŋ adiakit akirot karaida kokisila luka Iyudayan, karaida oyekalu, karaida mama ejai Kaisar.” </span></span><span data-usfm="ACT.25.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 24:27.</span></span><span class="ChapterContent_content__RrUqA"> Konye Pesito kekoto aitojokio kama ka Iyudayan, Koboŋok Paul ebe, “Ikoto kereka ijo alosit Yerusalem atubokinio kaŋina kakonyeneka kakiro kanu?” </span></span><span data-usfm="ACT.25.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_content__RrUqA">Konye kobala Paul ebe, “Abwoi eoŋ kane koiŋaren keicoloŋ loka etube loka Kaisar, nekebusakinitor atubokinio; mam adiakit akirot koYudayan, kwape ijenia ijo kotenan. </span></span><span data-usfm="ACT.25.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_content__RrUqA">Aso arai adiakit, arai eswamat akirot naibusakinitor atwania, mam aŋeri atwanare; konye arai emamei abeit kanukewosatotor, emamei yenepedori aijaikin eoŋ akaninikec. Eyatakinit mama ejai Kaisar.” </span></span><span data-usfm="ACT.25.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_content__RrUqA">Kosodi nakedaunia Pesito einer kituŋa luka aurianet Koboŋok ebe, “Iyatakinit ijo mama ejai Kaisar; ilosi do mama ejai Kaisar.”</span></span></div><div class="ChapterContent_p__dVKHb"><span data-usfm="ACT.25.12" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.25.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_content__RrUqA">Ketuboros apaarasia, kodol Agiripa ekabaka, ka Berenike Kaisarea ayogan Pesito. </span></span><span data-usfm="ACT.25.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 24:27.</span></span><span class="ChapterContent_content__RrUqA"> Nakesalitotor nen apaarasia nuipu, kitatamik Pesito ekabaka akiro nuka Paul ebe, “Ejai ne etuŋanan lokinyeini Pelikis eenitai; </span></span><span data-usfm="ACT.25.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_content__RrUqA">lokekujokinete isasedotin lupeti ka imakio luka Iyudayan akiroke nakajaar Yerusalem, kokotosi ŋes atubokinio. </span></span><span data-usfm="ACT.25.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_content__RrUqA">Abu kaboŋok kes ebe mam erai epone loka Iromayon aijaikin etuŋanan kere eroko yeniwosatai etereikina ka luiwosato, ka adumun apak naka aiyar kotoma kanuiwosatai. </span></span><span data-usfm="ACT.25.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_content__RrUqA">Aso naketukonokinotor ne, mam abu keyap, konye apaaran naatupakini keboikin oicoloŋ loka etube, kecorak etuŋanan ŋol ayaunio. </span></span><span data-usfm="ACT.25.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_content__RrUqA">Kosodi nakebwoiata lukiwosato ŋes mam eyauna akirot naerono kwape abu kaomitor; </span></span><span data-usfm="ACT.25.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 18:15.</span></span><span class="ChapterContent_content__RrUqA"> konye ejaas aiŋiseta ace nuka edinikec, ido nuka etuŋanan ece Yesu loabu kotwana, konye loitogogoŋit Paul ebe ejari. </span></span><span data-usfm="ACT.25.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_content__RrUqA">Kaoliki eoŋ aiŋic aiŋiseta ŋun, abu keŋit arai ekoto alosit Yerusalem atubokinio kaŋina kakiro kaŋun. </span></span><span data-usfm="ACT.25.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_content__RrUqA">Konye Paul kiyatak aidario tetere etubokini Kaisar, kecorak ŋes aidario kiton neejukaria ŋes mama ejai Kaisar.” </span></span><span data-usfm="ACT.25.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Luk 23:8.</span></span><span class="ChapterContent_content__RrUqA"> Kotema Agiripa Pesito atiar, “Eoŋ da elopet abu kakoto apupun etuŋanan ŋol.” Kobala ebe, “Ipupuni ŋes moi.”</span></span></div><div class="ChapterContent_p__dVKHb"><span data-usfm="ACT.25.22" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.25.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Mat 10:18.  </span></span><span class="ChapterContent_content__RrUqA"> Kosodi kapaaran naatupakini kobu Agiripa nepepe ka Berenike kaibuses naepol, kolomasi aibois naka aipup akiro nepepe ka ikapolok luka iserikalei ka ikiliok luejenikina lukore. Kicorak Pesito Paul ayaunio. </span></span><span data-usfm="ACT.25.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 2:7; 22:22.</span></span><span class="ChapterContent_content__RrUqA"> Kotema Pesito atiar, “Ekabaka Agiripa, ka yes kere luijaas ne nepepe kasio, ianyut etuŋanan lo lokelipito eoŋ Iyudayan kere luko Yerusalem ka ne da, kiworoete ebe mam bobo ebusakinit ŋes aijar. </span></span><span data-usfm="ACT.25.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_content__RrUqA">Konye abu kaany ebe mam iswamat akirot naibusakinitor atwanare; ŋes da elopet iyatakinit mama ejai Kaisar, abu kaomite aijukar. </span></span><span data-usfm="ACT.25.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_content__RrUqA">Eoŋ da emamei akirot nakabeit naewadikakini ejakait. Kanuka ŋun ayau ŋes ne akonyenekus, aitelekarit akonyenekon, wu Ekabaka Agiripa, tetere kidau aiŋitiŋit kadum akirot naewadikai. </span></span><span data-usfm="ACT.25.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_content__RrUqA">Naarai aomit eoŋ ebe mam ejok aijukar eenat komam itodiara nuiwosatere ŋes.”</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">Aswamisio 25<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=ACT.25">Learn More About Ebaibuli</a></div>