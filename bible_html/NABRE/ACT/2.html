<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>Aswamisio 2</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="ACT.2" class="ChapterContent_chapter__uvbXo">
         <div class="ChapterContent_label__R2PLt">2</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="ACT.2.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Leb 23:15-21; Ikis 16:9-11; Asw 1:14.  </span></span><span class="ChapterContent_content__RrUqA"> Nakedolio apaaran naka Pentekosit, kejaas kere nepepe aibois adiopet, </span></span><span data-usfm="ACT.2.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 4:31.</span></span><span class="ChapterContent_content__RrUqA"> Koŋesun airuruma kokuju bala airuruma naka ekwam loekusi ka gogoŋ, kilelebun etogo kere lokiboioto. </span></span><span data-usfm="ACT.2.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mat 3:11.</span></span><span class="ChapterContent_content__RrUqA"> Kotakanut aŋajepa nuketiakatiaka bala nuka akim; kodoik ŋinidiopet kakesi. </span></span><span data-usfm="ACT.2.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 4:31; 10:44-46; 19:6.</span></span><span class="ChapterContent_content__RrUqA"> Kilelebai kere Emoyo Lokalaunan, kogeut einer aŋajepa ace, kwape keinakinia Emoyo kes einer.</span></span></div><div class="ChapterContent_p__dVKHb"><span data-usfm="ACT.2.4" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.2.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Asw 13:26.  </span></span><span class="ChapterContent_content__RrUqA"> Kejaas Iyudayan lukiboiete koYerusalem, ituŋa luiyapaarito lukepote kaŋiniteker nakokwap kakui. </span></span><span data-usfm="ACT.2.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_content__RrUqA">Kosodi nakiirarere airuruma ŋin, kotukokinos ikodeta, kitirirata, naarai abu ŋinituŋanan kiira kes inerasi aŋajepeke. </span></span><span data-usfm="ACT.2.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_content__RrUqA">Koumokis kere noi noi, kobalas ebe, “Koany, mam kereka lu kere luinerasi eraas Igalilayan? </span></span><span data-usfm="ACT.2.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_content__RrUqA">Inyo bo ainaki oni aiirar, ŋinituŋanan aŋajepewok nakiwuriere? </span></span><span data-usfm="ACT.2.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_content__RrUqA">Iparatian, ka Imedin, ka Iyelamin, ka luibolete koMesopotamia, ko Yudaya da, ka Kapadokia, koPonto ka Asia, </span></span><span data-usfm="ACT.2.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_content__RrUqA">ko Purugia, ka Pampulia, ko Misiri ka atutubeta nuka Libua aapu ka Kurene, ka ice lukepote ko Rome, Iyudayan ka ikebelokinok, </span></span><span data-usfm="ACT.2.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_content__RrUqA">Ikuretan, ka Iyarabun, kiira kes inerasi aŋajepawok aswamisio nuepolok nuka Edeke.” </span></span><span data-usfm="ACT.2.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_content__RrUqA">Koumokis kere, kobuonokinos, kotemanaros atiar, “Inyo bo apolou kanu?” </span></span><span data-usfm="ACT.2.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_content__RrUqA">Konye kokienatar ice kobalas ebe, “Emeras ajon nuwinyiwiny,”</span></span></div><div class="ChapterContent_p__dVKHb"><span data-usfm="ACT.2.13" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.2.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_content__RrUqA">Konye kobwo Petero nepepe ka lutomon ka lodiopet, kikeseu ekeporoto kolimok kes ebe, “Yes ikiliok luko Yudaya, ka yes da kere luibojete koYerusalem, kojenut akirot na, kopuputu akakiro. </span></span><span data-usfm="ACT.2.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_content__RrUqA">Mam ituŋa lu Emerasi, kwape iwomitotor yesi, naarai eraas isawan iuni luka apaaran; </span></span><span data-usfm="ACT.2.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yoe 2:28-32.</span></span><span class="ChapterContent_content__RrUqA"> konye erai na naenerit enabi Yoel ebe:</span></span></div><div class="ChapterContent_q1__wjdiM"><span data-usfm="ACT.2.16" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.2.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_content__RrUqA">‘Ebala Edeke ebe, Ejaun kapaarasia nukawasia,</span></span></div><div class="ChapterContent_q1__wjdiM"><span data-usfm="ACT.2.17" class="ChapterContent_verse__57FIw"><span class="ChapterContent_content__RrUqA">Abukokini awat kere Ekamoyo,</span></span></div><div class="ChapterContent_q1__wjdiM"><span data-usfm="ACT.2.17" class="ChapterContent_verse__57FIw"><span class="ChapterContent_content__RrUqA">Edwarete rwaru ikusidwe lusap ka lupesur,</span></span></div><div class="ChapterContent_q1__wjdiM"><span data-usfm="ACT.2.17" class="ChapterContent_verse__57FIw"><span class="ChapterContent_content__RrUqA">Eanyunete ikusikatumunak aitapoeta,</span></span></div><div class="ChapterContent_q1__wjdiM"><span data-usfm="ACT.2.17" class="ChapterContent_verse__57FIw"><span class="ChapterContent_content__RrUqA">Irujaete ikusimakio airujasia.</span></span></div><div class="ChapterContent_q1__wjdiM"><span data-usfm="ACT.2.17" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.2.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_content__RrUqA">Eebo apaarasia ŋun abukokini ikabulesin</span></span></div><div class="ChapterContent_q1__wjdiM"><span data-usfm="ACT.2.18" class="ChapterContent_verse__57FIw"><span class="ChapterContent_content__RrUqA">ka akabulesin Ekamoyo, edwarete kesi.</span></span></div><div class="ChapterContent_q1__wjdiM"><span data-usfm="ACT.2.18" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.2.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_content__RrUqA">Etodikini nukaumokin kokuju toma akuj,</span></span></div><div class="ChapterContent_q1__wjdiM"><span data-usfm="ACT.2.19" class="ChapterContent_verse__57FIw"><span class="ChapterContent_content__RrUqA">Ka aanyuneta kakwap kokwap,</span></span></div><div class="ChapterContent_q1__wjdiM"><span data-usfm="ACT.2.19" class="ChapterContent_verse__57FIw"><span class="ChapterContent_content__RrUqA">Aokot, ka akim, ka euria loka apuru;</span></span></div><div class="ChapterContent_q1__wjdiM"><span data-usfm="ACT.2.19" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.2.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_content__RrUqA">Ituluorio akoloŋ amuton, Elap da araun aokot,</span></span></div><div class="ChapterContent_q1__wjdiM"><span data-usfm="ACT.2.20" class="ChapterContent_verse__57FIw"><span class="ChapterContent_content__RrUqA">Eroko edoluno apaaran naka Ejakait, Nakapolon naejenikina,</span></span></div><div class="ChapterContent_q1__wjdiM"><span data-usfm="ACT.2.20" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.2.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Rom 10:13.  </span></span><span class="ChapterContent_content__RrUqA"> Kosodi kanen, ŋin yeniwonei ekiror loka Ejakait itajario.’</span></span></div><div class="ChapterContent_p__dVKHb"><span data-usfm="ACT.2.21" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.2.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Yoe 3:2.  </span></span><span class="ChapterContent_content__RrUqA">“Yes ikiliok luka Isirael, kopuputu akiro nu: Yesu loko Nasaret, ekiliokit lokitodiar Edeke mamakus kanuka aswamisio nukapedor, ka nukaumokin ka aanyuneta da nukiswamai Edeke kotomakeŋ kokidiŋikus, kwape ijeniata yesi ikulepek, </span></span><span data-usfm="ACT.2.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mat 27:35; Mk 15:24; Luk 23:33; Yok 19:18; Asw 4:28; 1 Pet 1:20.</span></span><span class="ChapterContent_content__RrUqA"> Yesu ŋol, lokijaikinio kanuka ainerun ka aijen naka Edeke ameun apeŋo, ipotu yesi kibubukis, koarata kakanin nuka ituŋa lukaronok. </span></span><span data-usfm="ACT.2.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mat 28:5-6; Asw 3:15; Mk 16:6; Luk 24:5.</span></span><span class="ChapterContent_content__RrUqA"> Konye kitajaru ŋes Edeke, kolaca ariebo naka atwanare; naarai mam epedoro aikamunit ŋes, </span></span><span data-usfm="ACT.2.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Sab 16:8-11.</span></span><span class="ChapterContent_content__RrUqA"> Naarai inerit Daudi kanukeŋ ebe,</span></span></div><div class="ChapterContent_q1__wjdiM"><span data-usfm="ACT.2.25" class="ChapterContent_verse__57FIw"><span class="ChapterContent_content__RrUqA">‘Abu kaanyununei Ejakait kakonyeneka,</span></span></div><div class="ChapterContent_q1__wjdiM"><span data-usfm="ACT.2.25" class="ChapterContent_verse__57FIw"><span class="ChapterContent_content__RrUqA">Naarai ejaenena akanika nakoteten, Kenyek airiaŋiriaŋa.</span></span></div><div class="ChapterContent_q1__wjdiM"><span data-usfm="ACT.2.25" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.2.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_content__RrUqA">Ŋes iyalamikinor ekatau, elakanari da akaŋajep;</span></span></div><div class="ChapterContent_q1__wjdiM"><span data-usfm="ACT.2.26" class="ChapterContent_verse__57FIw"><span class="ChapterContent_content__RrUqA">Bobo da iboie akakuan kotoma amun.</span></span></div><div class="ChapterContent_q1__wjdiM"><span data-usfm="ACT.2.26" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.2.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Asw 13:35.  </span></span><span class="ChapterContent_content__RrUqA"> Naarai mam jo inyeini ekatau kokatwak,</span></span></div><div class="ChapterContent_q1__wjdiM"><span data-usfm="ACT.2.27" class="ChapterContent_verse__57FIw"><span class="ChapterContent_content__RrUqA">Karaida aijaikin Lokalaunanikon aibos.</span></span></div><div class="ChapterContent_q1__wjdiM"><span data-usfm="ACT.2.27" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.2.28" class="ChapterContent_verse__57FIw"><span class="ChapterContent_label__R2PLt">28</span><span class="ChapterContent_content__RrUqA">Kitejenik eoŋ irotin luka aijar;</span></span></div><div class="ChapterContent_q1__wjdiM"><span data-usfm="ACT.2.28" class="ChapterContent_verse__57FIw"><span class="ChapterContent_content__RrUqA">Kilelebikini eoŋ aiyalama kakonyenekon.’</span></span></div><div class="ChapterContent_p__dVKHb"><span data-usfm="ACT.2.28" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.2.29" class="ChapterContent_verse__57FIw"><span class="ChapterContent_label__R2PLt">29</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Asw 13:36; 1 Ika 2:10.  </span></span><span class="ChapterContent_content__RrUqA"> “Ikiliok iinacan, apedori atitiŋikin alimokin yes nuka papaawok Daudi ebe abu kotwana konukai, ejai da atesike mamawok kiton lolo. </span></span><span data-usfm="ACT.2.30" class="ChapterContent_verse__57FIw"><span class="ChapterContent_label__R2PLt">30</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Sab 132:11; 89:3,4; 2 Sam 7:12-13.</span></span><span class="ChapterContent_content__RrUqA"> Aso kanu keraar enabi, kojeni ebe iyapoikinit Edeke aiyaposit ebe, kotoma aurike edakakini ediopet oicoloŋoke, </span></span><span data-usfm="ACT.2.31" class="ChapterContent_verse__57FIw"><span class="ChapterContent_label__R2PLt">31</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Sab 16:10.</span></span><span class="ChapterContent_content__RrUqA"> abu ŋesi kogeik aanyun kinera da nuka ajarun naka Kristo ebe, mam aponi kinyeinai Okatwak, karaida akekuan aibos. </span></span><span data-usfm="ACT.2.32" class="ChapterContent_verse__57FIw"><span class="ChapterContent_label__R2PLt">32</span><span class="ChapterContent_content__RrUqA">Yesu ŋol abu Edeke kitajaru, kirai isio kere ikajenakake. </span></span><span data-usfm="ACT.2.33" class="ChapterContent_verse__57FIw"><span class="ChapterContent_label__R2PLt">33</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 1:4.</span></span><span class="ChapterContent_content__RrUqA"> Aso kedaun aitodokaar kiton akan nakoteten naka Edeke, ka ainakinio kama ejai Papa aisumunet naka Emoyo Lokalaunan, abuku lo loianyunete loipupete da. </span></span><span data-usfm="ACT.2.34" class="ChapterContent_verse__57FIw"><span class="ChapterContent_label__R2PLt">34</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Sab 110:1.</span></span><span class="ChapterContent_content__RrUqA"> Naarai mam Daudi abu kodoka toma akuj; konye ebala ŋesi elopet ebe,</span></span></div><div class="ChapterContent_q1__wjdiM"><span data-usfm="ACT.2.34" class="ChapterContent_verse__57FIw"><span class="ChapterContent_content__RrUqA">‘Abu Ejakait kotema Ekajakait ebe,</span></span></div><div class="ChapterContent_q1__wjdiM"><span data-usfm="ACT.2.34" class="ChapterContent_verse__57FIw"><span class="ChapterContent_content__RrUqA">Kiboikin akanika nakoteten,</span></span></div><div class="ChapterContent_q1__wjdiM"><span data-usfm="ACT.2.34" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.2.35" class="ChapterContent_verse__57FIw"><span class="ChapterContent_label__R2PLt">35</span><span class="ChapterContent_content__RrUqA">Aitodol naebwaikinia lukasurupokon kere</span></span></div><div class="ChapterContent_q1__wjdiM"><span data-usfm="ACT.2.35" class="ChapterContent_verse__57FIw"><span class="ChapterContent_content__RrUqA">Araut iicoloŋ yenika akejekon.’</span></span></div><div class="ChapterContent_m__3AINJ"><span data-usfm="ACT.2.35" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.2.36" class="ChapterContent_verse__57FIw"><span class="ChapterContent_label__R2PLt">36</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Asw 5:31.  </span></span><span class="ChapterContent_content__RrUqA"> Aso kojen ekek kere loka Isirael kabeit ebe etarau Edeke ŋes Ejakait ka Kristo da, ŋes Yesu loipotu kibubukis.”</span></span></div><div class="ChapterContent_p__dVKHb"><span data-usfm="ACT.2.36" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.2.37" class="ChapterContent_verse__57FIw"><span class="ChapterContent_label__R2PLt">37</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Asw 16:30.  </span></span><span class="ChapterContent_content__RrUqA"> Nakiirariata ŋun koditasi ikecetauon, kobalas Petero ka ikiyakia ice ebe, “Kekonakis ai, iinacan?” </span></span><span data-usfm="ACT.2.38" class="ChapterContent_verse__57FIw"><span class="ChapterContent_label__R2PLt">38</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 3:17-19; Luk 24:47.</span></span><span class="ChapterContent_content__RrUqA"> Kotema Petero atiar, “Kitoronikinos, kibatisaunos, ŋinituŋanan kayesi, kokiror loka Yesu Kristo, kanuka aisionio naka adiakanaretakus; kiinakinio ainakinet naka Emoyo Lokalaunan, </span></span><span data-usfm="ACT.2.39" class="ChapterContent_verse__57FIw"><span class="ChapterContent_label__R2PLt">39</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yoe 2:32; Isa 57:19.</span></span><span class="ChapterContent_content__RrUqA"> Naarai aisumunet erai kanukus ka ikusidwe da, ka ituŋa kere luelwaka, kere luenyarauni Ejakait Edekewok mamakeŋ.” </span></span><span data-usfm="ACT.2.40" class="ChapterContent_verse__57FIw"><span class="ChapterContent_label__R2PLt">40</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 32:5; Pil 2:15.</span></span><span class="ChapterContent_content__RrUqA"> Kitejenu kes kakiro ace nuipu ka aicor da ebe, “Kitajarunos katur kana namagul.” </span></span><span data-usfm="ACT.2.41" class="ChapterContent_verse__57FIw"><span class="ChapterContent_label__R2PLt">41</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 4:4; 5:14.</span></span><span class="ChapterContent_content__RrUqA"> Aponi kibatisai ŋul lukecamunete akekirot, kiyatakinos ituŋa kapaaran kaŋin bala ilukumin iuni. </span></span><span data-usfm="ACT.2.42" class="ChapterContent_verse__57FIw"><span class="ChapterContent_label__R2PLt">42</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 20:7.</span></span><span class="ChapterContent_content__RrUqA"> Kinyikokinito kaisisianakin naka ikiyakia, ka eidicane, ka aibil emugati, ka ailipasia da.</span></span></div><div class="ChapterContent_p__dVKHb"><span data-usfm="ACT.2.42" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="ACT.2.43" class="ChapterContent_verse__57FIw"><span class="ChapterContent_label__R2PLt">43</span><span class="ChapterContent_content__RrUqA">Kokurianari ŋinituŋanan; kitwasamai ikiyakia aswam nukaumokin nuipu ka aanyuneta da. </span></span><span data-usfm="ACT.2.44" class="ChapterContent_verse__57FIw"><span class="ChapterContent_label__R2PLt">44</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 4:32-35.</span></span><span class="ChapterContent_content__RrUqA"> Kojaas luiyuunito kere nepepe, kimorikikina koboro kere; </span></span><span data-usfm="ACT.2.45" class="ChapterContent_verse__57FIw"><span class="ChapterContent_label__R2PLt">45</span><span class="ChapterContent_content__RrUqA">Kogwelanasi luebeito ka iborokec ka akoranakin ituŋa kere, kwape kipudar ŋinituŋanan. </span></span><span data-usfm="ACT.2.46" class="ChapterContent_verse__57FIw"><span class="ChapterContent_label__R2PLt">46</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 2:42.</span></span><span class="ChapterContent_content__RrUqA"> Kinyikokinito ŋinipaaran ketau ediopet kotoma oyekalu, ebilete emugati kore, komorete kalakara ka etau loelai, </span></span><span data-usfm="ACT.2.47" class="ChapterContent_verse__57FIw"><span class="ChapterContent_label__R2PLt">47</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 4:4; 5:14; 11:21; 14:1.</span></span><span class="ChapterContent_content__RrUqA"> ituritos Edeke kitojokito ituŋa kere. Kiyatanakini Ejakait otiaikec ŋinipaaran lukitajario.</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">Aswamisio 2<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=ACT.2">Learn More About Ebaibuli</a></div>