<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>1 Ikorinton 1</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="1CO.1" class="ChapterContent_chapter__uvbXo">
         <div class="ChapterContent_label__R2PLt">1</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="1CO.1.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">Paul, lokenyarao araut ekiyakia loka Kristo Yesu kanuka akot naka Edeke, ka Sosetene onace,</span></span></div><div class="ChapterContent_p__dVKHb"><span data-usfm="1CO.1.1" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1CO.1.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Asw 18:1; 1 Kor 6:11; Asw 9:14.  </span></span><span class="ChapterContent_content__RrUqA"> Mama ejai ekanisa loka Edeke loejai Korinto, ŋul lukitalaunio kotoma Kristo Yesu, lukenyarao koraut lukalaunak, nepepe kaŋul kere luiwoneto ekiror loka Ejakaitiwok Yesu Kristo kaŋiniibois, loerai Ejakaitikec ka lowok da:</span></span></div><div class="ChapterContent_p__dVKHb"><span data-usfm="1CO.1.2" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1CO.1.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Rom 1:7.  </span></span><span class="ChapterContent_content__RrUqA"> Kojai asianut mama ijaas, ka ainapakin nuepote kama ejai Edeke Papawok ka Ejakait Yesu Kristo.</span></span></div><div class="ChapterContent_p__dVKHb"><span data-usfm="1CO.1.3" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1CO.1.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_content__RrUqA">Emalaenenei Edeke tiritir kanukus, kanuka asianut naka Edeke nakiinakinio yes, kotoma Kristo Yesu. </span></span><span data-usfm="1CO.1.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_content__RrUqA">Naarai aponi kitabari yes kaŋolipone kotomakeŋ, kotoma akiro kere ka aijen da kere </span></span><span data-usfm="1CO.1.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_content__RrUqA">kwape kitogogoŋere aitejenunet naka Kristo kotomakus, </span></span><span data-usfm="1CO.1.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Luk 17:30; 2 Ses 1:7; Tit 2:13.</span></span><span class="ChapterContent_content__RrUqA"> tetere mam itwakiarete amodioinakinet kere, idarete apukorio naka Ejakaitiwok Yesu Kristo; </span></span><span data-usfm="1CO.1.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Pil 1:6; 1 Ses 3:13; 5:23.</span></span><span class="ChapterContent_content__RrUqA"> loitogogoŋi yes kiton awasia, komamei aitoronio kapaaran naka Ejakaitiwok Yesu Kristo. </span></span><span data-usfm="1CO.1.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ses 5:24; 1 Yok 1:3.</span></span><span class="ChapterContent_content__RrUqA"> Erai Edeke lomunot, lokinyarauni yes alomun oidicane loka Okokuke, Yesu Kristo Ejakaitiwok.</span></span></div><div class="ChapterContent_p__dVKHb"><span data-usfm="1CO.1.9" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1CO.1.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Pil 2:2; 3:16.  </span></span><span class="ChapterContent_content__RrUqA"> Aso iinacan, keŋaiŋait yes, kokiror loka Ejakaitiwok Yesu Kristo, ebe kinerata kere adiopekirot, kinye atiakatiakaun ajaun kidiŋikus, konye kidicakina ketau ediopet ka ainerun da adiopet. </span></span><span data-usfm="1CO.1.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_content__RrUqA">Naarai, ikainacan, kalimokis eoŋ lukokale loka Kloe, ebe ejai aŋolopa kidiŋikus. </span></span><span data-usfm="1CO.1.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 18:24,27; 1 Kor 3:4; Yok 1:42.</span></span><span class="ChapterContent_content__RrUqA"> Aso naabala nata ebe, ebala ŋinidiopet kayesi ebe, “Arai eoŋ yenika Paul,” ice da ebe, “Konye eoŋ yenika Apolo,” ka ice da ebe, “Arai eoŋ yenika Kepa,” ka ice da ebe, “Arai eoŋ yenika Kristo.” </span></span><span data-usfm="1CO.1.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_content__RrUqA">Okwe, etiakatiaka kereka Kristo? Ibubukinitoi kereka Paul kanukus? Arai bo iponi kibatisai kokiror loka Paul? </span></span><span data-usfm="1CO.1.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 18:8; 19:29; Rom 16:23.</span></span><span class="ChapterContent_content__RrUqA"> Emalai naarai mam ebatisat idio kayesi dimarai Keresipo ka Gaio; </span></span><span data-usfm="1CO.1.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_content__RrUqA">kinyek idiotuŋanan atemar ebe aponi kibatisai kokirorikaŋ. </span></span><span data-usfm="1CO.1.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Kor 16:15.</span></span><span class="ChapterContent_content__RrUqA"> (Abu kebatis da lukokale loka Sitepan, Alemar ŋul mam ajeni arai abu kebatis ice kere.) </span></span><span data-usfm="1CO.1.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yok 4:2; Mat 28:19.</span></span><span class="ChapterContent_content__RrUqA"> Naarai mam Kristo keyakit aibatis, dimarai alimonokin Akiro Nukajokak, kwabo mere kacoa naka akirot, kinyek emusalaba loka Kristo araun aamameak.</span></span></div><div class="ChapterContent_p__dVKHb"><span data-usfm="1CO.1.17" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1CO.1.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        2 Kor 4:3; Rom 1:16.  </span></span><span class="ChapterContent_content__RrUqA"> Naarai akirot naka emusalaba erai abaŋaanut kama ejaas lueoliorete, konye mama kija oni lukitajario erai apedor naka Edeke, </span></span><span data-usfm="1CO.1.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Isa 29:14.</span></span><span class="ChapterContent_content__RrUqA"> Naarai iwadikatai ebe,</span></span></div><div class="ChapterContent_q1__wjdiM"><span data-usfm="1CO.1.19" class="ChapterContent_verse__57FIw"><span class="ChapterContent_content__RrUqA">“Amudiari acoa naka lukacoa,</span></span></div><div class="ChapterContent_q1__wjdiM"><span data-usfm="1CO.1.19" class="ChapterContent_verse__57FIw"><span class="ChapterContent_content__RrUqA">Etapalauni da apirianut naka luepiriaka.”</span></span></div><div class="ChapterContent_p__dVKHb"><span data-usfm="1CO.1.19" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1CO.1.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Yob 12:17; Isa 19:12; 33:18; 44:25.  </span></span><span class="ChapterContent_content__RrUqA"> Ai bo ejai lokacoa? Ai bo ejai ekewadikan? Ai bo ejai eketepegan loka ikar kalu? Mam kereka Edeke abu kitababaŋ acoa naka akwap? </span></span><span data-usfm="1CO.1.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mat 11:25; Luk 8:12.</span></span><span class="ChapterContent_content__RrUqA"> Naarai kotoma acoa naka Edeke, mam akwap abu kojen Edeke kanuka acoa, abu kisiyalamik Edeke aitajar luiyuunito kotoma abaŋaanut naka akirot naelimonokinio, </span></span><span data-usfm="1CO.1.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mat 12:38; Yok 4:48; Asw 17:18,32.</span></span><span class="ChapterContent_content__RrUqA"> Naarai ekotosi Iyudayan aanyuneta, Iyonanin da emootos acoa, </span></span><span data-usfm="1CO.1.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Kor 2:14; Rom 9:32.</span></span><span class="ChapterContent_content__RrUqA"> konye sio kilimonokini Kristo loebubukinitoi, loerai aitiguikinet mama ejaas Iyudayan, abaŋaanut da mama ejaas Imo, </span></span><span data-usfm="1CO.1.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Kol 2:3.</span></span><span class="ChapterContent_content__RrUqA"> konye mama ejaas ŋul luenyaritai, Iyudayan ka Iyonanin da, erai Kristo apedor naka Edeke, ka acoa da naka Edeke. </span></span><span data-usfm="1CO.1.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Kor 13:4.</span></span><span class="ChapterContent_content__RrUqA"> Naarai abaŋaanut naka Edeke erai acoa aitelekarit naka ituŋa, akalanyanut da naka Edeke egogoŋ aitelekarit naka ituŋa.</span></span></div><div class="ChapterContent_p__dVKHb"><span data-usfm="1CO.1.25" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1CO.1.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Mat 11:25; Yok 7:48; Yak 2:1-5.  </span></span><span class="ChapterContent_content__RrUqA"> Naarai, iinacan, koomito anyarauniokus, ebe mam luipu kayesi keraas lukacoa kwape ejaar aitemis naka akwap, mam ipu lukapedor, mam ipu lukapolou da luenyaraunitai, </span></span><span data-usfm="1CO.1.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_content__RrUqA">konye abu Edeke koseu lukabaŋaanut luka akwap tetere isurumi lukacoa ileic; bobo da abu Edeke koseu luekalanyaka luka akwap tetere isurumi lukagogoŋok ileic; </span></span><span data-usfm="1CO.1.28" class="ChapterContent_verse__57FIw"><span class="ChapterContent_label__R2PLt">28</span><span class="ChapterContent_content__RrUqA">bobo da abu Edeke koseu imukopin, ka luemwaŋitai kotoma akwap, eebo, ka iboro da luemameete, tetere itamamauni ŋul luejaas, </span></span><span data-usfm="1CO.1.29" class="ChapterContent_verse__57FIw"><span class="ChapterContent_label__R2PLt">29</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Rom 3:27; Pes 2:9.</span></span><span class="ChapterContent_content__RrUqA"> kinyek idiotuŋanan aolobobot kakonyen nuka Edeke. </span></span><span data-usfm="1CO.1.30" class="ChapterContent_verse__57FIw"><span class="ChapterContent_label__R2PLt">30</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yer 23:5,6; 2 Kor 5:21; Yok 17:19.</span></span><span class="ChapterContent_content__RrUqA"> Konye kanukeŋ ijaut yes toma Kristo Yesu, loabu Edeke kituluo awokocoa, ka adolit, ka aitalaunio, ka alakunio da; </span></span><span data-usfm="1CO.1.31" class="ChapterContent_verse__57FIw"><span class="ChapterContent_label__R2PLt">31</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yer 9:23,24.</span></span><span class="ChapterContent_content__RrUqA"> kanuka ŋun kwape iwadikatere ebe, “Yeneolobobot, koolobobote kotoma Ejakait.”</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">1 Ikorinton 1<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=1CO.1">Learn More About Ebaibuli</a></div>