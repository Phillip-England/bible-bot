<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>Marako 10</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="MRK.10" class="ChapterContent_chapter__uvbXo">
         <div class="ChapterContent_label__R2PLt">10</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="MRK.10.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Mat 19:1-9.  </span></span><span class="ChapterContent_content__RrUqA"> Konyou kaŋina, kolot oikorun luko Yudaya okekwa Yorodan: kotukokinos bobo ikodeta mamakeŋ; kisisianak kes bobo kwape atapitor. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mk 9:33.</span></span><span class="ChapterContent_content__RrUqA">  </span></span><span data-usfm="MRK.10.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_content__RrUqA">Kopotu Iparisayon mamakeŋ, kiŋita ŋes ebe, “Ibus kereka etuŋanan aitwar akeberu?” Kokodut ŋes. </span></span><span data-usfm="MRK.10.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_content__RrUqA">Koboŋok kotema kes atiar, “Anyoika kicorakinit Musa?” </span></span><span data-usfm="MRK.10.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 24:1-4; Mat 5:31,32.</span></span><span class="ChapterContent_content__RrUqA"> Kotemasi atiar, “Abu Musa kocam aiwadik ebalua loka alacakin, ka aitwar.” </span></span><span data-usfm="MRK.10.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_content__RrUqA">Konye kotema Yesu kes atiar, “Kanuka aninik naka ikusitauon abu ŋesi kiwadik aicorakinet ŋin kanukus. </span></span><span data-usfm="MRK.10.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Age 1:27; 5:2.</span></span><span class="ChapterContent_content__RrUqA"> Konye ameun kageunet naka asubunio, ‘Abu kosub yenikiliokit ka yeniberu.’ </span></span><span data-usfm="MRK.10.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Age 2:24.</span></span><span class="ChapterContent_content__RrUqA"> Kanuka akirot kaŋin ŋes inyeinia etuŋanan papake ka totoke, kirotakinos kakeberu; </span></span><span data-usfm="MRK.10.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_content__RrUqA">eraunete ŋul luarei adiopetekuan: mam bobo eraas iarei dimarai adiopetekuan. </span></span><span data-usfm="MRK.10.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_content__RrUqA">Kwaŋin luadau Edeke airotakin, kinyek ituŋanan aitiak.”</span></span></div><div class="ChapterContent_p__dVKHb"><span data-usfm="MRK.10.9" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="MRK.10.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_content__RrUqA">Kiŋita bobo ikekesisiak akirot ŋin naajaar togo. </span></span><span data-usfm="MRK.10.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mat 5:32; 1 Kor 7:10-11.</span></span><span class="ChapterContent_content__RrUqA"> Kotema kes atiar, “Ŋolituŋanan loetwari akeberu komany ace, adotear, adiaka kama ejai aberuke. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Luk 16:18.</span></span><span class="ChapterContent_content__RrUqA">  </span></span><span data-usfm="MRK.10.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_content__RrUqA">Ŋin da arai inyeini okilenike, kodukok ece, adotear.”</span></span></div><div class="ChapterContent_p__dVKHb"><span data-usfm="MRK.10.12" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="MRK.10.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Mat 19:13-15; Luk 18:15-17.  </span></span><span class="ChapterContent_content__RrUqA"> Koinunai idwe ludidik da tetere etirori kes; kitorona ikekesisiak ŋul lukeyaunete kes. </span></span><span data-usfm="MRK.10.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_content__RrUqA">Konye nakeanyunia Yesu kokadak noi, kotema kes atiar, “Kocamutu idwe ludidik abunore mama ajai, sirikisimika kes; naarai lueputos kalu ajakanut naka Edeke erai nakee. </span></span><span data-usfm="MRK.10.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mat 18:3.</span></span><span class="ChapterContent_content__RrUqA"> Abeit katemari yes atiar, Ŋin yenimam iyuuni ajakanut naka Edeke kwape ikoku yenididi, mam cut elomari toma.” </span></span><span data-usfm="MRK.10.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mk 9:36.</span></span><span class="ChapterContent_content__RrUqA"> Kotun kes, kidokok akekanin, kisirereŋ da.</span></span></div><div class="ChapterContent_p__dVKHb"><span data-usfm="MRK.10.16" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="MRK.10.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Mat 19:16-30; Luk 18:18-30.  </span></span><span class="ChapterContent_content__RrUqA"> Napenyouni ŋesi alosit orot, kokeru etuŋanan; kokukokin ŋes, kiŋit ebe, “Ekesisianakinan lokajokan, keswama anyoika tetere erumi aijar naka ikar kere?” </span></span><span data-usfm="MRK.10.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_content__RrUqA">Kotema Yesu ŋes atiar, “Kanukinyo kinyaraaa eoŋ lokajokan? Emamei yenikajokan dimarai ediopet, ŋes Edeke. </span></span><span data-usfm="MRK.10.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Any 20:12-16; Ikis 5:16-20; 24:14.</span></span><span class="ChapterContent_content__RrUqA"> Ijeni aicorakineta ebe, Siriari, Siridote, Sirikokoi, Sirisabanakinenei, Sirirodi, Koyoŋitenenei papakon ka totokon.” </span></span><span data-usfm="MRK.10.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_content__RrUqA">Kotema ŋes atiar, “Ekesisianakinan, aricit ŋun kere ameun keiditeuka.” </span></span><span data-usfm="MRK.10.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mk 8:34; Mat 10:38.</span></span><span class="ChapterContent_content__RrUqA"> Kosesen Yesu ŋes komina, kotema atiar, “Kiwolik adiopekirot: kolot, kogwela luijaatar kere, kokoranak lukican, ijaunete moolo kabar kotoma akuj: kosodi kobu kotup eoŋ.” </span></span><span data-usfm="MRK.10.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_content__RrUqA">Konyorididior ereeteke kanuka akirot kaŋin, kolot itururwei: naarai kejaas iboro luipu.</span></span></div><div class="ChapterContent_p__dVKHb"><span data-usfm="MRK.10.22" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="MRK.10.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_content__RrUqA">Koŋoleŋole Yesu, kotema ikekesisiak atiar, “Etiono ca ma lukabarak alomar ajakanut naka Edeke!” </span></span><span data-usfm="MRK.10.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Sab 62:10; 1 Tim 6:17.</span></span><span class="ChapterContent_content__RrUqA"> Koumokis ikekesisiak kanuka akiroke, Konye Koboŋok Yesu bobo, kotema kes atiar, “Idwe, etiono ca ma lukabarak alomar ajakanut naka Edeke! </span></span><span data-usfm="MRK.10.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_content__RrUqA">Epatana ekaal aitor apedot naka ekus, itia ekabaran alomar ajakanut naka Edeke.” </span></span><span data-usfm="MRK.10.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_content__RrUqA">Koumokis noi jokan, kotemasi ŋes atiar, “Aso iŋai bo do epedori aitajario?” </span></span><span data-usfm="MRK.10.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Age 18:14; Yob 42:2.</span></span><span class="ChapterContent_content__RrUqA"> Kosesen kes Yesu kotema atiar, “Mam epedorio kotuŋa, konye mam ikote nen kama ejai Edeke: naarai epedoros kere kama ejai Edeke.” </span></span><span data-usfm="MRK.10.28" class="ChapterContent_verse__57FIw"><span class="ChapterContent_label__R2PLt">28</span><span class="ChapterContent_content__RrUqA">Kogeu Petero alimokin ŋes ebe, “Koany, kipou isio kenyeis kere, katuputu jo.” </span></span><span data-usfm="MRK.10.29" class="ChapterContent_verse__57FIw"><span class="ChapterContent_label__R2PLt">29</span><span class="ChapterContent_content__RrUqA">Kotema Yesu atiar, “Abeit katemari yes atiar, Emamei ituŋanan yeninyeinit etogo, arai iinacan, arai ainacan, arai toto, arai papa, arai idwe, arai amanat, kanukaŋ, kanuka Akiro Nukajokak da, </span></span><span data-usfm="MRK.10.30" class="ChapterContent_verse__57FIw"><span class="ChapterContent_label__R2PLt">30</span><span class="ChapterContent_content__RrUqA">konye edumuni irwan akwatat kwape kwana apak na, itogoi, ka iinacan, ka ainacan, ka nukatoto, ka idwe, ka amanat, nepepe kareio; kosodi moolo toma okar luepote aijar naka ikar kere, </span></span><span data-usfm="MRK.10.31" class="ChapterContent_verse__57FIw"><span class="ChapterContent_label__R2PLt">31</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mat 20:16; Luk 13:30.</span></span><span class="ChapterContent_content__RrUqA"> Konye luipu lueraas lusodit eraunete lukawasia; ka lukawasia da eraunete lusodit.”</span></span></div><div class="ChapterContent_p__dVKHb"><span data-usfm="MRK.10.31" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="MRK.10.32" class="ChapterContent_verse__57FIw"><span class="ChapterContent_label__R2PLt">32</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Mat 20:17-19; Luk 18:31-34.  </span></span><span class="ChapterContent_content__RrUqA"> Kejaas orot, edokarete alosit Yerusalem; kiŋarenikinit kes Yesu: koumokis; kes da luketupitos kokuriaka. Koyaŋa bobo lutomon kaluarei, kogeu alimonokin kes akiro nuedoikinete ŋes. </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yok 11:16,55; Mk 9:31.</span></span><span class="ChapterContent_content__RrUqA">  </span></span><span data-usfm="MRK.10.33" class="ChapterContent_verse__57FIw"><span class="ChapterContent_label__R2PLt">33</span><span class="ChapterContent_content__RrUqA">Kobala ebe, “Koany, kidokari alosit Yerusalem; einakinio Okoku loka etuŋanan akanin nuka isasedotin lupeti ka ikewadikak; etubokinete ŋes atwanare, ijaikinete ŋes mama ejaas Imo, </span></span><span data-usfm="MRK.10.34" class="ChapterContent_verse__57FIw"><span class="ChapterContent_label__R2PLt">34</span><span class="ChapterContent_content__RrUqA">Eboliatar, ka aimuanakin aimul, ka aida, ka aiar da; akaulo kapaarasia auni ejaruni.”</span></span></div><div class="ChapterContent_p__dVKHb"><span data-usfm="MRK.10.34" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="MRK.10.35" class="ChapterContent_verse__57FIw"><span class="ChapterContent_label__R2PLt">35</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Mat 20:20-28.  </span></span><span class="ChapterContent_content__RrUqA"> Kikunyut Yakob ka Yokana, odwe luka Sebedayo mama ejai, kotemasi atiar, “Ekesisianakinan, kikoto kiswamak sio kere nukilipi jo.” </span></span><span data-usfm="MRK.10.36" class="ChapterContent_verse__57FIw"><span class="ChapterContent_label__R2PLt">36</span><span class="ChapterContent_content__RrUqA">Kotema kes atiar, “Ikotosi keswamakis inyo?” </span></span><span data-usfm="MRK.10.37" class="ChapterContent_verse__57FIw"><span class="ChapterContent_label__R2PLt">37</span><span class="ChapterContent_content__RrUqA">Kotemasi ŋesi atiar, “Kocamakinai sio keboikinos ediopet akanikon nakoteten, ediopet da akanikon nakokediany, kotoma aibusesukon.” </span></span><span data-usfm="MRK.10.38" class="ChapterContent_verse__57FIw"><span class="ChapterContent_label__R2PLt">38</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Luk 12:50; Mk 14:36; Rom 6:3.</span></span><span class="ChapterContent_content__RrUqA"> Konye kotema Yesu kes atiar,</span></span></div><div class="ChapterContent_p__dVKHb"><span data-usfm="MRK.10.38" class="ChapterContent_verse__57FIw"><span class="ChapterContent_content__RrUqA">“Mam ijenete nukilipito. Ipedorete tope aimat akoli naamasi eoŋ? Arai aibatisao kaibatis nakebatisatai eoŋ?” </span></span><span data-usfm="MRK.10.39" class="ChapterContent_verse__57FIw"><span class="ChapterContent_label__R2PLt">39</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Asw 12:2; Apu 1:9.</span></span><span class="ChapterContent_content__RrUqA"> Kotemasi ŋes atiar, “Kipedori.” Kotema Yesu kes atiar, “Imasete bo akoli naamasi eoŋ: ido ibatisao kaibatis nakebatisatai eoŋ: </span></span><span data-usfm="MRK.10.40" class="ChapterContent_verse__57FIw"><span class="ChapterContent_label__R2PLt">40</span><span class="ChapterContent_content__RrUqA">konye akiro nuka aiboikin akanika nakoteten arai nakokediany mere nakaŋ aikor: konye einakinio ŋul luitemokinitoi sek.” </span></span><span data-usfm="MRK.10.41" class="ChapterContent_verse__57FIw"><span class="ChapterContent_label__R2PLt">41</span><span class="ChapterContent_content__RrUqA">Kosodete nakepupunioto lutomon kogeut anyunyurikin Yakob ka Yokana. </span></span><span data-usfm="MRK.10.42" class="ChapterContent_verse__57FIw"><span class="ChapterContent_label__R2PLt">42</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Luk 22:25-26.</span></span><span class="ChapterContent_content__RrUqA"> Konyarau Yesu kes kotema atiar, “Ijenete ebe ŋul lueomitai araut ikayaitok luka Imo, eyaete kes kagogoŋ: ejai ikapolokokec apedor kamakec. </span></span><span data-usfm="MRK.10.43" class="ChapterContent_verse__57FIw"><span class="ChapterContent_label__R2PLt">43</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mat 23:11; Mk 9:35; Luk 22:26.</span></span><span class="ChapterContent_content__RrUqA"> Konye mam ikote nen kamakus: konye ituŋanan yenekoto araut yenikapolon kamakus, korau ikusikejaanakinan; </span></span><span data-usfm="MRK.10.44" class="ChapterContent_verse__57FIw"><span class="ChapterContent_label__R2PLt">44</span><span class="ChapterContent_content__RrUqA">ŋin da yenekoto araut yenisodit kamakus, korau ibulesit yenika ituŋa kere, </span></span><span data-usfm="MRK.10.45" class="ChapterContent_verse__57FIw"><span class="ChapterContent_label__R2PLt">45</span><span class="ChapterContent_content__RrUqA">Naarai Okoku loka etuŋanan da mam abu kobu aijaanakinio, dimarai aijaanakin, ka ainakin da akeijar alakunia luipu.”</span></span></div><div class="ChapterContent_p__dVKHb"><span data-usfm="MRK.10.45" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="MRK.10.46" class="ChapterContent_verse__57FIw"><span class="ChapterContent_label__R2PLt">46</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Mat 20:29-34; Luk 18:35-43.  </span></span><span class="ChapterContent_content__RrUqA"> Kodoloto Yeriko: napelosi anyoun ko Yeriko, nepepe kikekesisiak ka ekodet loapol, abu okoku loka Timayo, Batimayo, emuduki ekelipiton, kiboie kariri kerot, </span></span><span data-usfm="MRK.10.47" class="ChapterContent_verse__57FIw"><span class="ChapterContent_label__R2PLt">47</span><span class="ChapterContent_content__RrUqA">Nakiiraria ebe erai ŋol Yesu loko Nasaret, kogeu aiworo, kobala ebe, “Yesu, ijo okoku loka Daudi, kitimoi eoŋ.” </span></span><span data-usfm="MRK.10.48" class="ChapterContent_verse__57FIw"><span class="ChapterContent_label__R2PLt">48</span><span class="ChapterContent_content__RrUqA">Kiretakis luipu tetere ililiŋi: konye ŋes kiyatak noi aiworo ebe, “Wu ijo okoku loka Daudi, kitimoi eoŋ.” </span></span><span data-usfm="MRK.10.49" class="ChapterContent_verse__57FIw"><span class="ChapterContent_label__R2PLt">49</span><span class="ChapterContent_content__RrUqA">Kobwou Yesu, kotema atiar, “Konyarautu ŋes,” Konyaraut emuduk, kotemasi atiar, “Kotitiŋior: konyou, kinyarit ŋesi jo.” </span></span><span data-usfm="MRK.10.50" class="ChapterContent_verse__57FIw"><span class="ChapterContent_label__R2PLt">50</span><span class="ChapterContent_content__RrUqA">Kocaka akenapito, kodetun, kobu mama ejai Yesu. </span></span><span data-usfm="MRK.10.51" class="ChapterContent_verse__57FIw"><span class="ChapterContent_label__R2PLt">51</span><span class="ChapterContent_content__RrUqA">Koboŋok Yesu kotema ŋes atiar, “Ikoto keswamak jo inyo?” Kotema emuduk atiar, “Raboni, (Ekesisianakinan,) akoto kakweny.” </span></span><span data-usfm="MRK.10.52" class="ChapterContent_verse__57FIw"><span class="ChapterContent_label__R2PLt">52</span><span class="ChapterContent_content__RrUqA">Kotema Yesu ŋes atiar, “Kolot: kitaŋaleu jo akoniiyuun.” Atipet kokweny, kotupa ŋes korot.</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">Marako 10<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=MRK.10">Learn More About Ebaibuli</a></div>