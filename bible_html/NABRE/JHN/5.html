<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>Yokana 5</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="JHN.5" class="ChapterContent_chapter__uvbXo">
         <div class="ChapterContent_label__R2PLt">5</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="JHN.5.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">Akaulo kaŋun kojai epucit loka Iyudayan, kodoka Yesu Yerusalem. </span></span><span data-usfm="JHN.5.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_content__RrUqA">KoYerusalem ejai atapar ariri kerute loka amerekekin, nakenyaritai kAburanian Betesata, naejaas alomareta akany. </span></span><span data-usfm="JHN.5.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_content__RrUqA">Koperenenete lukadekak luipu kanen, imudukiok, ka luicodos, ka lukasenyak da, [lukidarito akulaun naka akipi, </span></span><span data-usfm="JHN.5.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_content__RrUqA">Naarai keiai apak nakedokununia emalaika loka Ejakait atapar, kigur akipi: aso yenikegei alomar kedaun aigur akipi koŋaleuni adeka kere nakikamunit.] </span></span><span data-usfm="JHN.5.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_content__RrUqA">Kojai nen etuŋanan, lokedeka ikar akaisauni ka lukanykauni. </span></span><span data-usfm="JHN.5.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_content__RrUqA">Nakeanyunia Yesu ŋol eperi kojen ebe kikoni nen ikar luipu, kotema ŋes atiar, “Ikoto aŋaleun?” </span></span><span data-usfm="JHN.5.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_content__RrUqA">Koboŋok lokadekan ebe, “Ejakait, emamei eoŋ etuŋanan lokebwaikini eoŋ atapar naitukulaunere akipi, konye naalosio, kageikini icetuŋanan adokar.” </span></span><span data-usfm="JHN.5.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mat 9:6.</span></span><span class="ChapterContent_content__RrUqA"> Kotema Yesu ŋes atiar, “Konyou, kibwok akonikapet, kolot.” </span></span><span data-usfm="JHN.5.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yok 9:14.</span></span><span class="ChapterContent_content__RrUqA"> Atipet koŋaleu etuŋanan ŋol, kibwok akekapet, kolot.</span></span></div><div class="ChapterContent_p__dVKHb"><span data-usfm="JHN.5.9" class="ChapterContent_verse__57FIw"><span class="ChapterContent_content__RrUqA">Kerai da apaaran ŋin nakasabato. </span></span><span data-usfm="JHN.5.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Nek 13:19; Yer 17:21; Luk 6:2.</span></span><span class="ChapterContent_content__RrUqA"> Kanuka ŋun kolimokis Iyudayan etuŋanan lokitaŋaleunio ebe, “Erai lolo nakasabato, mam ibus jo aibwok akonikapet.” </span></span><span data-usfm="JHN.5.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_content__RrUqA">Konye Koboŋok ebe, “Ŋol loketaŋaleuni ŋes kalimokini ebe, ‘Kibwok akonikapet, kolot.’ ” </span></span><span data-usfm="JHN.5.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Luk 5:21.</span></span><span class="ChapterContent_content__RrUqA"> Kiŋita ebe, “Iŋai bo ŋol lokilimokini ebe, ‘Kibwok, kolot?’ ” </span></span><span data-usfm="JHN.5.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_content__RrUqA">Konye etuŋanan lokitaŋaleunio mam kejeni ebe erai iŋai, naarai koekarite Yesu, naarai ajaas ituŋa luipu aibois ŋin, </span></span><span data-usfm="JHN.5.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yok 8:11.</span></span><span class="ChapterContent_content__RrUqA"> Kokau kaŋun kodum Yesu ŋes koyekalu, kotema ŋes atiar, “Koany, iŋaleu! Sirikidiaka bobo, kinyek akirot naerono adepar ŋin adoikin jo.” </span></span><span data-usfm="JHN.5.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_content__RrUqA">Kolot etuŋanan kolimok Iyudayan ebe kerai Yesu lokitaŋaleuni ŋes, </span></span><span data-usfm="JHN.5.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mat 12:14.</span></span><span class="ChapterContent_content__RrUqA"> Kanuka ŋun kimanata Iyudayan Yesu, naarai kiswamai ŋun kapaaran nakasabato. </span></span><span data-usfm="JHN.5.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yok 9:4.</span></span><span class="ChapterContent_content__RrUqA"> Konye Koboŋok Yesu kes ebe, “Iswamai Papaka kiton kwana, eoŋ da eswamai.” </span></span><span data-usfm="JHN.5.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yok 7:30; 10:33.</span></span><span class="ChapterContent_content__RrUqA"> Aso kanuka akirot kaŋin kiyatakis Iyudayan amoot aiar Ŋes, naarai mere bon aibil asabato, konye kanu anyaritor Edeke Papake, kitiriana da ka Edeke.</span></span></div><div class="ChapterContent_p__dVKHb"><span data-usfm="JHN.5.18" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JHN.5.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Yok 3:11,32.  </span></span><span class="ChapterContent_content__RrUqA"> Aso Koboŋok Yesu kotema kes atiar, “Abeit, abeit, katemari yes atiar, Mam Okoku epedori aswam adiokirot elopet, dimarai ŋin naeanyuni ŋesi Papa iswamai; naarai nuiswamai Papa kere, ŋupeŋun iswamai Okoku da. </span></span><span data-usfm="JHN.5.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yok 3:35.</span></span><span class="ChapterContent_content__RrUqA"> Naarai emin Papa Okoku, itodikini ŋes kere nuiswamai ŋesi elopet; itodikini da aswamisio nuitelekarito ŋun, tetere yes iwumokinete. </span></span><span data-usfm="JHN.5.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_content__RrUqA">Naarai kwape itajaria Papa lukatwak ka ainakin kes aijar, kwaŋin einakinia Okoku da ŋul luekot aijar. </span></span><span data-usfm="JHN.5.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Dan 7:13,14; Asw 17:31.</span></span><span class="ChapterContent_content__RrUqA"> Mam Papa etubokini idiotuŋanan kere akiro, konye ainak Okoku etube kere, </span></span><span data-usfm="JHN.5.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Pil 2:10,11; 1 Yok 2:23; Luk 10:16.</span></span><span class="ChapterContent_content__RrUqA"> tetere ituŋa kere itopoloorete Okoku, kwape itopolooritotor Papa. Ŋin yenimam itopoloori Okoku mam itopoloori Papa da lokijukuni. </span></span><span data-usfm="JHN.5.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yok 3:16,18; 8:51; 1 Yok 3:14.</span></span><span class="ChapterContent_content__RrUqA"> Abeit, abeit, katemari yes atiar, ŋin yeniirari akakirot ka aiyuun ŋol lokejukuni, ejaas kaijar naka ikar kere; kwabo mam elomari toma atubokinio, konye anyou kotoma atwanare aloma aijar.</span></span></div><div class="ChapterContent_p__dVKHb"><span data-usfm="JHN.5.24" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JHN.5.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Mat 8:22; Pes 2:5,6.  </span></span><span class="ChapterContent_content__RrUqA"> “Abeit, abeit, katemari yes atiar, Ebunit esawa, ejai da kwana, loiirariata lukatwak eporoto loka Okoku loka Edeke, ŋul da luiirarete ejarete, </span></span><span data-usfm="JHN.5.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yok 1:1-4.</span></span><span class="ChapterContent_content__RrUqA"> Naarai kwape ejaatar Papa aijar kotomakeŋ, kwape kwaŋin abu koinak Okoku da ajaut kaijar kotomakeŋ; </span></span><span data-usfm="JHN.5.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Dan 7:10,14; Yok 5:22.</span></span><span class="ChapterContent_content__RrUqA"> koinak ŋes apedor naka aitub, naarai erai Okoku loka etuŋanan, </span></span><span data-usfm="JHN.5.28" class="ChapterContent_verse__57FIw"><span class="ChapterContent_label__R2PLt">28</span><span class="ChapterContent_content__RrUqA">Sirikiwumokis akiro nu; naarai ebunit esawa, loiirariata ituŋa kere luejaas toma atesin ekeporoto, </span></span><span data-usfm="JHN.5.29" class="ChapterContent_verse__57FIw"><span class="ChapterContent_label__R2PLt">29</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Dan 12:2; Yok 6:40; Mat 16:27.</span></span><span class="ChapterContent_content__RrUqA"> elomunete; ŋul luiswamato nuejok mama ejai ajarun naka aijar; ka ŋul da luiswamato nueroko, mama ejai ajarun naka atubokinio.</span></span></div><div class="ChapterContent_p__dVKHb"><span data-usfm="JHN.5.29" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="JHN.5.30" class="ChapterContent_verse__57FIw"><span class="ChapterContent_label__R2PLt">30</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Yok 5:19; 6:38.  </span></span><span class="ChapterContent_content__RrUqA"> “Mam eoŋ apedori aswam adiokirot kanukaŋ elopet; kwape eiraria, kwape kwaŋin atubio: ekatube da erai lokabeit, naarai mam amoot nuakot eoŋ dimarai nuekot ŋol lokejukuni. </span></span><span data-usfm="JHN.5.31" class="ChapterContent_verse__57FIw"><span class="ChapterContent_label__R2PLt">31</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yok 8:14.</span></span><span class="ChapterContent_content__RrUqA"> Arai ketejenu eoŋ nukaŋ elopet, akaitejenun mam erai nakabeit; </span></span><span data-usfm="JHN.5.32" class="ChapterContent_verse__57FIw"><span class="ChapterContent_label__R2PLt">32</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yok 5:36,37; 1 Yok 5:9.</span></span><span class="ChapterContent_content__RrUqA"> ejai ece loitejenuni nukaŋ, ajeni eoŋ ebe akeitejenun naitejenunia nukaŋ erai nakabeit. </span></span><span data-usfm="JHN.5.33" class="ChapterContent_verse__57FIw"><span class="ChapterContent_label__R2PLt">33</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yok 1:19-27; 3:27-30.</span></span><span class="ChapterContent_content__RrUqA"> Ipotu yesi kijukut ituŋa mama ejai Yokana, kitejenu ŋesi abeit. </span></span><span data-usfm="JHN.5.34" class="ChapterContent_verse__57FIw"><span class="ChapterContent_label__R2PLt">34</span><span class="ChapterContent_content__RrUqA">Konye eoŋ mam adumuni aitejenunio naebuni kotuŋa; konye enera eoŋ nu tetere yes kitajario. </span></span><span data-usfm="JHN.5.35" class="ChapterContent_verse__57FIw"><span class="ChapterContent_label__R2PLt">35</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Luk 1:17.</span></span><span class="ChapterContent_content__RrUqA"> Kerai ŋol atala naenoki kocai, yes da ikotos aisiyalamikin akeica apak naedit. </span></span><span data-usfm="JHN.5.36" class="ChapterContent_verse__57FIw"><span class="ChapterContent_label__R2PLt">36</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Yok 5:9; Yok 1:33; 3:2.</span></span><span class="ChapterContent_content__RrUqA"> Konye aitejenun nakijaar eoŋ erai naepol adepar naka Yokana; naarai aswamisio nukainakinit Papa aitodolikin, aswamisio akulepek nueswamai, itejenunito nukaŋ ebe, kejukunit Papa. </span></span><span data-usfm="JHN.5.37" class="ChapterContent_verse__57FIw"><span class="ChapterContent_label__R2PLt">37</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mat 3:17; Mk 1:11; Luk 3:22; Ikis 4:12.</span></span><span class="ChapterContent_content__RrUqA"> Papa da lokejukunit, etejenunit nukaŋ, Mam yes iirarito ekeporoto apaarasia kere, karaida aanyun akeput. </span></span><span data-usfm="JHN.5.38" class="ChapterContent_verse__57FIw"><span class="ChapterContent_label__R2PLt">38</span><span class="ChapterContent_content__RrUqA">Mam da akekirot esalit tomakus, naarai mam yes iyuunitos lokijukuni ŋesi. </span></span><span data-usfm="JHN.5.39" class="ChapterContent_verse__57FIw"><span class="ChapterContent_label__R2PLt">39</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Luk 24:27,44; 2 Tim 3:15-17; 1 Pet 1:11.</span></span><span class="ChapterContent_content__RrUqA"> Imoete kotoma nukiwadikatai, naarai iwomito ebe ijaunete kaijar naka ikar kere kotomakec; ŋun da itejenunito nukaŋ; </span></span><span data-usfm="JHN.5.40" class="ChapterContent_verse__57FIw"><span class="ChapterContent_label__R2PLt">40</span><span class="ChapterContent_content__RrUqA">kwabo iŋerete aponare mamakaŋ tetere ijaunete kaijar. </span></span><span data-usfm="JHN.5.41" class="ChapterContent_verse__57FIw"><span class="ChapterContent_label__R2PLt">41</span><span class="ChapterContent_content__RrUqA">Mam eoŋ adumuni aibuses kotuŋa. </span></span><span data-usfm="JHN.5.42" class="ChapterContent_verse__57FIw"><span class="ChapterContent_label__R2PLt">42</span><span class="ChapterContent_content__RrUqA">Konye kajeni yes, ebe emamei amin naka Edeke kotomakus. </span></span><span data-usfm="JHN.5.43" class="ChapterContent_verse__57FIw"><span class="ChapterContent_label__R2PLt">43</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mat 24:5.</span></span><span class="ChapterContent_content__RrUqA"> Abu kabu kokiror loka Papaka, mam yes kisukunyikis eoŋ; arai kebu ece kokirorike elopet, isukunyikinete ŋol. </span></span><span data-usfm="JHN.5.44" class="ChapterContent_verse__57FIw"><span class="ChapterContent_label__R2PLt">44</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yok 12:43; Mat 23:5-7.</span></span><span class="ChapterContent_content__RrUqA"> Ipedorete biai aiyuun, yes luidumanakinos aibuses bonik komam imoete aibuses naebuni kama ejai Edeke ediopet bon? </span></span><span data-usfm="JHN.5.45" class="ChapterContent_verse__57FIw"><span class="ChapterContent_label__R2PLt">45</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 31:26.</span></span><span class="ChapterContent_content__RrUqA"> Siriwomito ebe kewosai yes kama ejai Papa; ejai lokiwosai, ŋes Musa, loimunosi yesi. </span></span><span data-usfm="JHN.5.46" class="ChapterContent_verse__57FIw"><span class="ChapterContent_label__R2PLt">46</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Age 3:15; 49:10; Ikis 18:15.</span></span><span class="ChapterContent_content__RrUqA"> Naarai arai kiyuunito Musa, tikiyuut eoŋ da, naarai abu ŋesi kiwadika nukaŋ. </span></span><span data-usfm="JHN.5.47" class="ChapterContent_verse__57FIw"><span class="ChapterContent_label__R2PLt">47</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yok 7:19; Luk 16:31.</span></span><span class="ChapterContent_content__RrUqA"> Konye arai mam iyuunito akeiwadikaeta, ikwaikinete ai iyuunete akakiro?”</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">Yokana 5<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=JHN.5">Learn More About Ebaibuli</a></div>