<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>1 Samuel 20</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="1SA.20" class="ChapterContent_chapter__uvbXo">
         <div class="ChapterContent_label__R2PLt">20</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="1SA.20.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">Koker Daudi anyoun koNaiot toma Rama, kobu neejai Yonatan kotema ŋes atiar, “Eswama eoŋ anyoika? Anyoika numam adoli teka? anyoin akaronis mama ejai papakon, tape ŋes ekoto akaijar?” </span></span><span data-usfm="1SA.20.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Age 44:7; Yos 22:29.</span></span><span class="ChapterContent_content__RrUqA"> Kotema ŊES atiar, “Madi akuj; mam itwani: koany, mam papaka iswamai idiobore yenepol arai yenedit, komam ketejenuni eoŋ: kanukinyo kemunonikina papaka eoŋ na? Mere kwaŋin.” </span></span><span data-usfm="1SA.20.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_content__RrUqA">Kiyapo Daudi bobo atiar, “Ejeŋi papakon eut ebe adumunit asianut kakonyenekon; ebala ebe, ‘Kinyek Yonatan ajenun akiro nun, kinyek akadakin.’ Konye abeit, kwape ejaria EJAKAIT, kwape ejaria ekonitau da, ejai kidinika ka atwanareka ailamet adiopet bon.” </span></span><span data-usfm="1SA.20.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_content__RrUqA">Kosodi Yonatan atemar Daudi ebe, “Anyoika ikoto ijo keswamak, tetcre keswamakin?” </span></span><span data-usfm="1SA.20.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mar 10:10; 28:11; 2 Ika 4:23; 1 Siit 23:31; 2 Siit 2:4; Esr 3:5; Nek 10:33; Sab 81:3; Isa 1:13; Esk 45:17; 46:6; 1 Sam 19:2; Sab 55:12; Yok 8:59; Asw 17:14.</span></span><span class="ChapterContent_content__RrUqA"> Kotema Daudi Yonatan atiar, “Koany, ilamuni elap moi, mam tikakurwoki aiboikin ainyam kekabaka: konye kisiikinai kalot, tetere anopi komanikor aitodol apaaran nakiwuniet eboŋ. </span></span><span data-usfm="1SA.20.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Sam 16:4; 9:12.</span></span><span class="ChapterContent_content__RrUqA"> Arai keanyu papakon ebe amamei, itemari do atiar, ‘Abu Daudi keŋit eoŋ apedor alosit oreke Bet-lekem: naarai einakini ekekike kere asubanit naka ŋolikaru.’ </span></span><span data-usfm="1SA.20.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 1:23; 2 Sam 17:4.</span></span><span class="ChapterContent_content__RrUqA"> Arai ketema ebe, ‘Ejok’; inapakin ekonikejaanakinan: konye arai kenyunyurikin, ijenuni ebe epeleikinit aswam aronis. </span></span><span data-usfm="1SA.20.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yos 2:14; Rus 1:8; 1 Sam 18:3; 23:18; 2 Sam 14:32.</span></span><span class="ChapterContent_content__RrUqA"> Kanuka nun kikonak ekonikejaanakinan kasianut; naarai itutukoto kekonikejaanakinan aitutuket naka EJAKAIT: konye arai kejaunos numam adolit mamaka, koar ijo eoŋ elopet; naarai kanukinyo tikiyaunia eoŋ mama ejai papakon?” </span></span><span data-usfm="1SA.20.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_content__RrUqA">Kotema Yonatan atiar, “Madi akuj; naarai arai kajen eoŋ ebe epeleikinit papaka aiswamakin jo aronis, mam eoŋ tikalimok jo?” </span></span><span data-usfm="1SA.20.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_content__RrUqA">Kosodi Daudi atemar Yonatan atiar, “Iŋai bo kalimokin eoŋ arai kiibonok papakon jo kadedeŋ?” </span></span><span data-usfm="1SA.20.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_content__RrUqA">Kotema Yonatan Daudi atiar, “Kobia kaloto okitui.” Kouparos kesi iarei okitui.</span></span></div><div class="ChapterContent_p__dVKHb"><span data-usfm="1SA.20.11" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1SA.20.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Yos 22:22.  </span></span><span class="ChapterContent_content__RrUqA"> Kotema Yonatan Daudi atiar, “EJAKAIT, Edeke loka Isirael koraun ekaienan; naadaunia abokobok papaka kosawa kalo moi, arai apaaran nakiwuniet, koany, arai ejokuka kama ejai Daudi, mam kereka eoŋ ejukuni mamakon, ketejeni jo? </span></span><span data-usfm="1SA.20.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Rus 1:17; Yos 1:5; 1 Sam 17:37; 1 Siit 22:11,16.</span></span><span class="ChapterContent_content__RrUqA"> Kiswamak EJAKAIT Yonatan kwaŋin, ka adepar da, arai kitojok papaka aiswamakin jo aronis, komam eoŋ ketejenuni jo, katwar jo, tetere ilosi inapakina: kojai EJAKAIT kajo, kwape ajaar lem kapapaka, </span></span><span data-usfm="1SA.20.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_content__RrUqA">Mam jo kitodianakini eoŋ asianut naka EJAKAIT aroko ajari bon, tetere mam atwani: </span></span><span data-usfm="1SA.20.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">2 Sam 9:1-7; 21:7; Age 21:23.</span></span><span class="ChapterContent_content__RrUqA"> Konye mam ilemari akonisianut kokaleka ikar kere: eebo, mam ilemari naemudiaria EJAKAIT lukasurup kere luka Daudi kakwap.” </span></span><span data-usfm="1SA.20.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Sam 25:22; 31:2; 2 Sam 4:7; 21:8.</span></span><span class="ChapterContent_content__RrUqA"> Kitutuk Yonatan kekek loka Daudi ebe, “Itepeseni EJAKAIT nin kakan naka lukasurup luka Daudi.” </span></span><span data-usfm="1SA.20.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Sam 18:1; 19:2; 2 Sam 1:26.</span></span><span class="ChapterContent_content__RrUqA"> Kisiyapo Yonatan Daudi bobo, kanuka amina naamina ŋes: naarai amina ŋes bala eketau elopet.</span></span></div><div class="ChapterContent_p__dVKHb"><span data-usfm="1SA.20.17" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1SA.20.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_content__RrUqA">Kosodi Yonatan atemar ŋes atiar, “Ilamuni elap moi: eanyunio ebe imamci ijo, naarai emameun ituŋanan koicolonokon, </span></span><span data-usfm="1SA.20.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Sam 19:2.</span></span><span class="ChapterContent_content__RrUqA"> Kidau apaarasia auni, iwonyari alosit, kodol aibois nainopitor kapaaran kaya, isalakini osiep loka amoru Esel, </span></span><span data-usfm="1SA.20.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_content__RrUqA">Agumuni eoŋ ikojoi iuni owaike, bala agumi ibore. </span></span><span data-usfm="1SA.20.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Ikis 6:13; 10:20; Sab 63:11; Isa 65:16; Yer 4:2.</span></span><span class="ChapterContent_content__RrUqA"> Ido koany, ejukuni etelepat, kabala ebe, ‘Kolot komou ikojoi.’ Arai katema eoŋ etelepat atiar, ‘Koany, ejaas ikojoi osiepikon lailo: kolem kes’; kobu, naarai ejai jo ainapakin, emamei aronis, kwape ejarra EJAKAIT. </span></span><span data-usfm="1SA.20.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_content__RrUqA">Konye arai atemari eoŋ etelepat atiar, ‘Koany, elamaros ikoioi kinarenikon,’ kolot ijo; naarai kijuka EJAKAIT joo </span></span><span data-usfm="1SA.20.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_content__RrUqA">Konye akiro nukiner ijo keoŋ koany, ejai EJAKAIT kidinikon keoŋ ikar kere.”</span></span></div><div class="ChapterContent_p__dVKHb"><span data-usfm="1SA.20.23" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1SA.20.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Awa 27:12.  </span></span><span class="ChapterContent_content__RrUqA"> Konop do Daudi kokitui: nakilamu elap, kiboikin ekabaka ainyam inyamat. </span></span><span data-usfm="1SA.20.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Sam 14:50.</span></span><span class="ChapterContent_content__RrUqA"> Kiboikin ekabaka oicoloŋoke, kwape atapitor, ŋes eicoloŋ loidunyas karwatat; kiteos Yonatan kaŋes, kiboikin Abiner osiep loka Saul: konye amamei etuŋanan kaibois naka Daudi.</span></span></div><div class="ChapterContent_p__dVKHb"><span data-usfm="1SA.20.25" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1SA.20.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Leb 6:2; 7:21; Mar 19:16; 1 Kor 15:33; 2 Kor 6:17; Pes 2:1-3; 5:11.  </span></span><span class="ChapterContent_content__RrUqA"> Konye mam Saul abu kolim adiokirot kapaaran kaŋin: naarai aomit ebe, “Adoiki ŋes akirot, mam ŋes elai; abeit mam ŋes elai.” </span></span><span data-usfm="1SA.20.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_content__RrUqA">Kosodi kanen kapaaran naatupakini, kedau elap ailamun, ŋes apaaran nakiareit, amamei etuŋanan kaibois naka Daudi: kotema Saul Yonatan okokuke atiar, “Kanukinyo mam okoku loka Yese ebunitor ainyam, bian karaida lolo?” </span></span><span data-usfm="1SA.20.28" class="ChapterContent_verse__57FIw"><span class="ChapterContent_label__R2PLt">28</span><span class="ChapterContent_content__RrUqA">Koboŋok Yonatan Saul ebe, “Abu Daudi kenit eoŋ kaimaimait noi alosit Bet-lekem: </span></span><span data-usfm="1SA.20.29" class="ChapterContent_verse__57FIw"><span class="ChapterContent_label__R2PLt">29</span><span class="ChapterContent_content__RrUqA">Kobala ebe, ‘Kisiikinai kalot, kenainait; naarai einakini ekekikosi asubanit kore; eeoraki da onaeeka eoŋ ajaun nina: asa do arai adumunit asianut kakonyenekon, kisiikinai kalot, kenainait, aanyun ikainaean.’ Kanuka mm ŋes emam ebunitor omesa loka ekabaka.”</span></span></div><div class="ChapterContent_p__dVKHb"><span data-usfm="1SA.20.29" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1SA.20.30" class="ChapterContent_verse__57FIw"><span class="ChapterContent_label__R2PLt">30</span><span class="ChapterContent_content__RrUqA">Kosodi anyunyura naka Saul ainepun aluikin Yonatan, kotema ŋes atiar, “Ikoku ijo yenika aberu naimaranana nakepali, mam eoŋ ajeni ebe iseunit ijo okoku loka Yese aisurum jo elopet ileic, aisurum da amujalal naka totokon ileje? </span></span><span data-usfm="1SA.20.31" class="ChapterContent_verse__57FIw"><span class="ChapterContent_label__R2PLt">31</span><span class="ChapterContent_content__RrUqA">Naarai mam jo icasi karaida akonijakanut eroko okoku loka Yese ejari kakwap. Aso do kijuka koomikinai, naarai abeit etwani.” </span></span><span data-usfm="1SA.20.32" class="ChapterContent_verse__57FIw"><span class="ChapterContent_label__R2PLt">32</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Age 31:36; 1 Sam 19:5; Sab 25:3; 69:4; Awa 14:25; 24:11; Mat 27:23; Luk 23:32; Yok 7:31; 15:25.</span></span><span class="ChapterContent_content__RrUqA"> Koboŋok Yonatan Saul papake ebe, “Kanukinyo earere ŋes? Anyoika iswamat ŋesi?” </span></span><span data-usfm="1SA.20.33" class="ChapterContent_verse__57FIw"><span class="ChapterContent_label__R2PLt">33</span><span class="ChapterContent_content__RrUqA">Koremo Saul akekwara aeamun ŋes; ŋes do ajenunia Yonatan ebe epeleikinit papake aiar Daudi. </span></span><span data-usfm="1SA.20.34" class="ChapterContent_verse__57FIw"><span class="ChapterContent_label__R2PLt">34</span><span class="ChapterContent_content__RrUqA">Konyou Yonatan komesa kanyunyura naededen, mam abu konyam kapaaran nakiareit naka elap: naarai akadakinit kanuka Daudi, naarai abu papake kisurum ŋes ileje.</span></span></div><div class="ChapterContent_p__dVKHb"><span data-usfm="1SA.20.34" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="1SA.20.35" class="ChapterContent_verse__57FIw"><span class="ChapterContent_label__R2PLt">35</span><span class="ChapterContent_content__RrUqA">Kosodi kanen tupuruc kolot Yonatan okitui kapak naaseunito kaDaudi, ka etelepat loedit nepepe kaŋes. </span></span><span data-usfm="1SA.20.36" class="ChapterContent_verse__57FIw"><span class="ChapterContent_label__R2PLt">36</span><span class="ChapterContent_content__RrUqA">Kotema ŋesi etelepat atiar, “Koker cabo, komou ikojoi luagumari.” Ekeri etelepat, koguma ekojo ailam ŋes, </span></span><span data-usfm="1SA.20.37" class="ChapterContent_verse__57FIw"><span class="ChapterContent_label__R2PLt">37</span><span class="ChapterContent_content__RrUqA">Kosodi kedol etelepat aibois naadoi ekoj loagumari Yonatan, kiworo Yonatan etelepat ebe, “Mam ekojo kilamit jo?” </span></span><span data-usfm="1SA.20.38" class="ChapterContent_verse__57FIw"><span class="ChapterContent_label__R2PLt">38</span><span class="ChapterContent_content__RrUqA">Kiworo Yonatan etelepat ebe, “Koker, kiwonya, sirikiyap.” Kotukok etelepat loka Yonatan ikoioi, kobu mama ejai ejakaitike. </span></span><span data-usfm="1SA.20.39" class="ChapterContent_verse__57FIw"><span class="ChapterContent_label__R2PLt">39</span><span class="ChapterContent_content__RrUqA">Konye mam etelepat abu kojen idiobore: Yonatan ka Daudi bonik kes ajenete akirot. </span></span><span data-usfm="1SA.20.40" class="ChapterContent_verse__57FIw"><span class="ChapterContent_label__R2PLt">40</span><span class="ChapterContent_content__RrUqA">Koinak Yonatan eketelepat lujiisike, kotema ŋes atiar, “Kolot, koyana kes ore.” </span></span><span data-usfm="1SA.20.41" class="ChapterContent_verse__57FIw"><span class="ChapterContent_label__R2PLt">41</span><span class="ChapterContent_content__RrUqA">Atipet kelot etelepat, konyou Daudi kaibois naka ari naka Eŋalakimak, kibiror ebuburia, kokukum irwan auni: konuanaros, komonyata, aitodol neadeparia Daudi. </span></span><span data-usfm="1SA.20.42" class="ChapterContent_verse__57FIw"><span class="ChapterContent_label__R2PLt">42</span><span class="ChapterContent_content__RrUqA">Kotema Yonatan Daudi atiar, “Kolot inapakina, naarai kiyapo oni kere kokiror loka EJAKAIT ebe, “Eiaenena EJAKAIT kidinikon keoŋ, kidin da aurika ka aurikon, ikar kere.’’’ Konyou, kolot: koloma Yonatan ore.</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">1 Samuel 20<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=1SA.20">Learn More About Ebaibuli</a></div>