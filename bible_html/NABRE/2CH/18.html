<div class="ChapterContent_bible-reader__LmLUa" dir="ltr"><div class="ChapterContent_reader__Dt27r"><h1>2 Aisiltonokin 18</h1><div style="font-size:18px;font-family:Inter"><div data-iso6393="teo" data-vid="436" class="version vid436 iso6393teo">
   <div class="ChapterContent_book__VkdB2">
      <div data-usfm="2CH.18" class="ChapterContent_chapter__uvbXo">
         <div class="ChapterContent_label__R2PLt">18</div><div class="ChapterContent_p__dVKHb"><span class="ChapterContent_content__RrUqA">  </span><span data-usfm="2CH.18.1" class="ChapterContent_verse__57FIw"><span class="ChapterContent_label__R2PLt">1</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Ikis 8:10,18; 1 Sam 2:7,30; 1 Ika 3:13; 1 Siit 29:11,12; 2 Siit 17:5; Sab 112:2-9; Awa 3:13,16; 4:5-8; Lim 5:19; 1 Tim 4:8; Age 6:2; 2 Ika 8:18; 2 Kor 6:14.  </span></span><span class="ChapterContent_content__RrUqA"> Kejaas do Yekosapat kabar ka aibuses naepol; kimurakikinos ka Akab. </span></span><span data-usfm="2CH.18.2" class="ChapterContent_verse__57FIw"><span class="ChapterContent_label__R2PLt">2</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 22:2; 2 Siit 19:2.</span></span><span class="ChapterContent_content__RrUqA"> Ketuboros ikar kolot ŋesi neejai Akab Samaria. Koarak Akab ŋes ka ituŋa lukejaas kaŋes amerekekin ka imoŋin luipu, kilip ŋes aupar alosit Ramot-gilead. </span></span><span data-usfm="2CH.18.3" class="ChapterContent_verse__57FIw"><span class="ChapterContent_label__R2PLt">3</span><span class="ChapterContent_content__RrUqA">Kotema Akab ekabaka Ioka Isirael Yekosapat ekabaka loka Yuda atiar, “Kiupar tope ijo keoŋ alosit Ramot-gilead?” Koboŋok ŋes ebe, “Arai eoŋ kwape iraar ijo, ikatuŋa kwape ituŋakon; kiupari kajo ojie.”</span></span></div><div class="ChapterContent_p__dVKHb"><span data-usfm="2CH.18.3" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="2CH.18.4" class="ChapterContent_verse__57FIw"><span class="ChapterContent_label__R2PLt">4</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        1 Sam 23:2-9; 2 Sam 2:1; 1 Ika 22:5,6; 2 Siit 34:26; Yer 21:2; Esk 20:3.  </span></span><span class="ChapterContent_content__RrUqA"> Kotema Yekosapat ekabaka loka Isirael atiar, “Keŋaiŋait, kiŋit kakirot naka EJAKAIT lolo.” </span></span><span data-usfm="2CH.18.5" class="ChapterContent_verse__57FIw"><span class="ChapterContent_label__R2PLt">5</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yer 23:17; Esk 13:3; Mat 23:16-19.</span></span><span class="ChapterContent_content__RrUqA"> Kosodi ekabaka loka Isirael atukonokin inabin, ituŋa akwat aoŋon, kotema kes atiar, “Kilosi kereka aitiji Ramot-gilead, arai bo kenye?” Kotemasi kesi atiar, “Kolot, naarai kijaik Edeke ŋes akan naka ekabaka.” </span></span><span data-usfm="2CH.18.6" class="ChapterContent_verse__57FIw"><span class="ChapterContent_label__R2PLt">6</span><span class="ChapterContent_content__RrUqA">Konye kotema Yekosapat atiar, “Emamei bobo da enabi ece loka EJAKAIT, keŋitata ŋes?” </span></span><span data-usfm="2CH.18.7" class="ChapterContent_verse__57FIw"><span class="ChapterContent_label__R2PLt">7</span><span class="ChapterContent_content__RrUqA">Kotema ekabaka loka Isirael Yekosapat atiar, “Eriŋa ejai etuŋanan ediopet lokipedori aiŋitunia EJAKAIT: konye asac eoŋ ŋes; naarai mam kadwaranakini eoŋ nukajokak, dimarai ca nupekaronok duc: ŋes ŋol Mikaia okoku loka Imila.” Kotema Yekosapat atiar, “Kinyek ekabaka einer kwaŋin.” </span></span><span data-usfm="2CH.18.8" class="ChapterContent_verse__57FIw"><span class="ChapterContent_label__R2PLt">8</span><span class="ChapterContent_content__RrUqA">Kosodi ekabaka loka Isirael anyaraun ekapolokiton, kotema ŋes atiar, “Kisunyite koom Mikaia okoku loka Imila.” </span></span><span data-usfm="2CH.18.9" class="ChapterContent_verse__57FIw"><span class="ChapterContent_label__R2PLt">9</span><span class="ChapterContent_content__RrUqA">Kiboikin ekabaka loka Isirael ka Yekosapat ekabaka loka Yuda ŋinituŋanan oicoloŋoke, konapitos inapenekec, kiboikinos kaibois naelal neelomarere orute loka Samaria; kodwarata inabin kere kakonyenekee. </span></span><span data-usfm="2CH.18.10" class="ChapterContent_verse__57FIw"><span class="ChapterContent_label__R2PLt">10</span><span class="ChapterContent_content__RrUqA">Kotatau Sedekia okoku loka Kenaana amumwara nuka asua, kotema atiar, “Inera EJAKAIT kwanata ebe, Iremio nu Isurian, aitodol neadaunotor kesi.” </span></span><span data-usfm="2CH.18.11" class="ChapterContent_verse__57FIw"><span class="ChapterContent_label__R2PLt">11</span><span class="ChapterContent_content__RrUqA">Kodwarata inabin kere kwaŋin ebe, “Kolot Ramot-gilead, kisirerenio: naarai ijaikini EJAKAIT ŋes akan naka ekabaka.”</span></span></div><div class="ChapterContent_p__dVKHb"><span data-usfm="2CH.18.11" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="2CH.18.12" class="ChapterContent_verse__57FIw"><span class="ChapterContent_label__R2PLt">12</span><span class="ChapterContent_content__RrUqA">Kosodi ekiyakia loabu kolot anyaraun Mikaia kotema ŋes atiar, “Koany, ejokuka akiro nuka inabin kaituk adiopet mama ejai ekabaka: keŋaiŋait koputokinos do akonikirot kwape kadiopet ka nukec, kiner nuejok.” </span></span><span data-usfm="2CH.18.13" class="ChapterContent_verse__57FIw"><span class="ChapterContent_label__R2PLt">13</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Mar 22:18,20,35; 23:12,26; 24:13; 1 Ika 22:14; Yer 23:8; 42:4; Esk 2:7; Mik 2:6,7; Asw 20:27; 1 Kor 11:23; 1 Ses 2:4.</span></span><span class="ChapterContent_content__RrUqA"> Kotema Mikaia atiar, “Kwape ejaria EJAKAIT, nuelimuni Ekadeke, ŋupeŋun eneri.” </span></span><span data-usfm="2CH.18.14" class="ChapterContent_verse__57FIw"><span class="ChapterContent_label__R2PLt">14</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 18:27; Amo 4:4.</span></span><span class="ChapterContent_content__RrUqA"> Kedolu ŋesi mama ejai ekabaka, kotema ekabaka ŋes atiar, “Mikaia, kilosi kereka isio Ramot-gilead ejie, arai bo kenyek?” Kotema atiar, “Koloto yesi, kisirereŋio; kijaikinio kes akanikus.” </span></span><span data-usfm="2CH.18.15" class="ChapterContent_verse__57FIw"><span class="ChapterContent_label__R2PLt">15</span><span class="ChapterContent_content__RrUqA">Kotema ekabaka nes atiar, “Irwan imwaasi ai kesiyapo jo ebe Sirikiilimok eoŋ adiokirot dimarai nukabeit kokiror loka EJAKAIT?” </span></span><span data-usfm="2CH.18.16" class="ChapterContent_verse__57FIw"><span class="ChapterContent_label__R2PLt">16</span><span class="ChapterContent_content__RrUqA">Kotema atiar, “Abu kaany Isirael kere isiarakina koroŋan, kwape amerekekin nuemameete ekecokon: kotema EJAKAIT atiar, ‘Emameete nu ejakait; koboŋosi kesi ŋinituŋanan oreke inapakina.’’’ </span></span><span data-usfm="2CH.18.17" class="ChapterContent_verse__57FIw"><span class="ChapterContent_label__R2PLt">17</span><span class="ChapterContent_content__RrUqA">Kotema ekabaka loka Isirael Yekosapat atiar, “Mam abu kalimok jo ebe mam kadwaranakini eoŋ nukajokak, dimarai ca nupekaronok?” </span></span><span data-usfm="2CH.18.18" class="ChapterContent_verse__57FIw"><span class="ChapterContent_label__R2PLt">18</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Sab 103:20; Dan 7:9.</span></span><span class="ChapterContent_content__RrUqA"> Kotema atiar, “Kanuka ŋun kiirasi yesi akirot naka EJAKAIT: abu kaany EJAKAIT iboie koicoloŋoke, kobwoi da ajore kere naka akuj kakanike nakoteten ka nakokediany, </span></span><span data-usfm="2CH.18.19" class="ChapterContent_verse__57FIw"><span class="ChapterContent_label__R2PLt">19</span><span class="ChapterContent_content__RrUqA">Kotema EJAKAIT atiar, “Iŋai iŋalaari Akab ekabaka loka Isirael, tetere elosi aibirokin Ramot-gilead?’ Kotema ediopet kopone lo, ece da kopone ece, </span></span><span data-usfm="2CH.18.20" class="ChapterContent_verse__57FIw"><span class="ChapterContent_label__R2PLt">20</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yob 1:6; 2 Ses 2:9.</span></span><span class="ChapterContent_content__RrUqA"> Kolom do emoyo, kobwo kakonyen nuka EJAKAIT, kotema atiar, “Eŋalaari eoŋ ŋes.’ Kotema EJAKAIT ŋes atiar, ‘Kinyo?’ </span></span><span data-usfm="2CH.18.21" class="ChapterContent_verse__57FIw"><span class="ChapterContent_label__R2PLt">21</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Ika 22:21,22; Kos 4:12; Sek 13:2; Yok 8:44.</span></span><span class="ChapterContent_content__RrUqA"> Kotema atiar, ‘Alomari, araun emoyo loka aiŋal kaituke nuka inabinoke kere.’ Kotema atiar, ‘Iŋalaari ijo ŋes, ido ipedori: koloma, kiswama kwaŋin.’ </span></span><span data-usfm="2CH.18.22" class="ChapterContent_verse__57FIw"><span class="ChapterContent_label__R2PLt">22</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Yob 12:16; Isa 19:14; Esk 14:9; Mat 24:24,25; 2 Ses 2:9-11; Yak 1:13.</span></span><span class="ChapterContent_content__RrUqA"> Aso do koany, ebwaik EJAKAIT emoyo loka aiŋal aituke nuka inabinokon lu; kinerak EJAKAIT jo aronis.”</span></span></div><div class="ChapterContent_p__dVKHb"><span data-usfm="2CH.18.22" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="2CH.18.23" class="ChapterContent_verse__57FIw"><span class="ChapterContent_label__R2PLt">23</span><span class="ChapterContent_content__RrUqA">  </span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">    
        Yer 20:2; Mk 14:65; Asw 23:2.  </span></span><span class="ChapterContent_content__RrUqA"> Kosodi Sedekia okoku loka Kenaana aikunyakin, kibap Mikaia eitinyo, kotema atiar, “Kikwaikini ai emoyo loka EJAKAIT enyouni kamakaŋ einer kajo?” </span></span><span data-usfm="2CH.18.24" class="ChapterContent_verse__57FIw"><span class="ChapterContent_label__R2PLt">24</span><span class="ChapterContent_content__RrUqA">Kotema Mikaia atiar, “Koany, ianyuni kapaaran kaŋin, nailomaria agola nakotoma aiŋop.” </span></span><span data-usfm="2CH.18.25" class="ChapterContent_verse__57FIw"><span class="ChapterContent_label__R2PLt">25</span><span class="ChapterContent_content__RrUqA">Kotema ekabaka loka Isirael atiar, “Kikamutu Mikaia, kinyakakis ŋes Amon ekayaiton loka ere, mama ejai Yoas da okoku loka ekabaka; </span></span><span data-usfm="2CH.18.26" class="ChapterContent_verse__57FIw"><span class="ChapterContent_label__R2PLt">26</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Sam 25:21; 2 Siit 16:10; Luk 23:2.</span></span><span class="ChapterContent_content__RrUqA"> kolimokis ebe, ‘Inera ekabaka kwanata ebe, Kibwaikisi ekesa lo aidaris, kitanyamete ŋes inyamat luka aiticanitoi ka akipi nuka aiticanitoi, aitodol neaboŋunio eoŋ kainapakin.’’’ </span></span><span data-usfm="2CH.18.27" class="ChapterContent_verse__57FIw"><span class="ChapterContent_label__R2PLt">27</span><span class="ChapterContent_content__RrUqA">Kotema Mikaia atiar, “Arai teni kiboŋu ijo kainapakin, mam EJAKAIT inerit kamaka.” Kotema atiar, “Kiirasi yesi ituŋa, yes kere.”</span></span></div><div class="ChapterContent_p__dVKHb"><span data-usfm="2CH.18.27" class="ChapterContent_verse__57FIw"><span class="ChapterContent_content__RrUqA">  </span></span><span data-usfm="2CH.18.28" class="ChapterContent_verse__57FIw"><span class="ChapterContent_label__R2PLt">28</span><span class="ChapterContent_content__RrUqA">Koloto do ekabaka loka Isirael ka Yekosapat ekabaka loka Yuda Ramotgilead, </span></span><span data-usfm="2CH.18.29" class="ChapterContent_verse__57FIw"><span class="ChapterContent_label__R2PLt">29</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">1 Sam 28:8; Awa 10:24.</span></span><span class="ChapterContent_content__RrUqA"> Kotema ekabaka loka Isirael Yekosapat ekabaka loka Yuda atiar, “Etegelikini eoŋ bon, alosi ojie; konye konap ijo inapenekon.” Kitegelikin ekabaka loka Isirael bon; koloto ojie. </span></span><span data-usfm="2CH.18.30" class="ChapterContent_verse__57FIw"><span class="ChapterContent_label__R2PLt">30</span><span class="ChapterContent_content__RrUqA">Abu ekabaka loka Suria kicorakinite ikapolokitok luka agalinike ebe, “Sirikijioto ka ludidik karaida kalukapolok, dimarai kito ekabaka loka Isirael bon.” </span></span><span data-usfm="2CH.18.31" class="ChapterContent_verse__57FIw"><span class="ChapterContent_label__R2PLt">31</span><span class="ChapterContent_note__YlDW0 ChapterContent_x__tsTlk"><span class="ChapterContent_label__R2PLt">#</span><span class="ChapterContent_body__O3qjr">Awa 13:20; Sab 46:1.</span></span><span class="ChapterContent_content__RrUqA"> Kosodi kanen, keanyut ikapolokitok luka agalin Yekosapat, kobalas ebe, “Ŋes ekabaka loka Isirael.” Kanuka ŋun korioto aitiji ŋes; konye kodelo Yekosapat, kiŋarak EJAKAIT ŋes; kibelok Edeke kes anyoun kamake, </span></span><span data-usfm="2CH.18.32" class="ChapterContent_verse__57FIw"><span class="ChapterContent_label__R2PLt">32</span><span class="ChapterContent_content__RrUqA">Kosodi kanen, keanyut ikapolokitok luka agalin ebe mere ŋes ekabaka loka Isirael, koboŋut karukitor ŋes. </span></span><span data-usfm="2CH.18.33" class="ChapterContent_verse__57FIw"><span class="ChapterContent_label__R2PLt">33</span><span class="ChapterContent_content__RrUqA">Kiket ediotuŋanan akabwake komam elosikinit, kogum ekabaka loka Isirael neiriamitotor iŋapeneke lukasua: kanuka ŋun kotema ekerenean agalike atiar, “Kibelok akanikon, kodaka eoŋ kajore; naarai kemusuni noi.” </span></span><span data-usfm="2CH.18.34" class="ChapterContent_verse__57FIw"><span class="ChapterContent_label__R2PLt">34</span><span class="ChapterContent_content__RrUqA">Kosisior ejie kapaaran kaŋin; konye kigaŋakin ekabaka loka Isirael agalike asurokin Isurian aitodol eboŋ: kapak naalomaria akoloŋ kotwana.</span></span></div>
      </div>
   </div>
</div></div></div><div class="flex-col md:w-[480px] sm:w-[100%] -translate-x-[50%] fixed sm:bottom-6 lg:bottom-0 p-3 bg-white rounded-t-2 shadow-light-2 space-y-1 transition visible:-translate-y-10 translate-y-[100%]" style="left:50%;z-index:999"><div class="flex rtl:flex-row-reverse rtl:text-end justify-between items-center"><div class="flex-col -space-y-1"><p class="dark:text-text-dark font-medium text-13 font-aktiv-grotesk text-muted">Currently Selected:</p><a class="flex gap-0.5 items-center no-underline" target="_blank"><p class="text-text-light dark:text-text-dark text-15 font-aktiv-grotesk font-bold">2 Aisiltonokin 18<!-- -->:<!-- --> <!-- -->AOV1961</p><svg width="18px" height="18px" viewBox="0 0 24 24" fill="none" xmlns="http://www.w3.org/2000/svg" class="text-text-light dark:text-text-dark rtl:rotate-180"><path fill-rule="evenodd" clip-rule="evenodd" d="M8.293 18.707a1 1 0 0 1 0-1.414l4.94-4.94a.5.5 0 0 0 0-.707l-4.94-4.939a1 1 0 0 1 1.414-1.414l5.647 5.646a1.5 1.5 0 0 1 0 2.122l-5.647 5.646a1 1 0 0 1-1.414 0Z" fill="currentColor"></path></svg></a></div><div class="w-[40px] h-[40px] rounded-[99px] bg-gray-10 hover:cursor-pointer hover:shadow-light-1 flex justify-center items-center" aria-label="Cancel"><svg width="30px" height="30px" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M13.768 11.646a.5.5 0 0 0 0 .708l3.182 3.182a1 1 0 0 1-1.414 1.414l-3.182-3.182a.5.5 0 0 0-.708 0L8.464 16.95a1 1 0 1 1-1.414-1.414l3.182-3.182a.5.5 0 0 0 0-.708L7.05 8.464A1 1 0 0 1 8.464 7.05l3.182 3.182a.5.5 0 0 0 .707 0l3.183-3.182a1 1 0 1 1 1.414 1.414l-3.182 3.182Z" fill="currentColor"></path></svg></div></div><div class="flex-col divide-y-[1px] divide-gray-10"><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-default"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="m3.161 16.367 3-3a2.015 2.015 0 0 1 .525-1.939l6.717-6.717a4.516 4.516 0 0 1 6.386 6.386l-7.07 7.07a1.516 1.516 0 0 1-1.716.302l-1.876 1.876c-.381.381-.898.595-1.437.595H5.703a2.031 2.031 0 0 1-1.436-.595L3.16 19.24a2.031 2.031 0 0 1 0-2.873Zm4.254-1.381-2.817 2.817 1.105 1.106H7.69l1.824-1.824-2.1-2.1Zm4.243 1.37 6.695-6.695a2.484 2.484 0 1 0-3.514-3.514l-6.695 6.695 3.514 3.514Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Highlight</p></div><div class="rtl:flex-row-reverse flex gap-1.5 w-full"><div class="no-scrollbar" style="position:relative;height:32px;width:184px;overflow:auto;-webkit-overflow-scrolling:touch;will-change:transform;direction:ltr"><div style="height:100%;width:0"></div></div></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><path fill-rule="evenodd" clip-rule="evenodd" d="M16 6.414V9h-1c-2.26 0-4.995.786-7.17 2.409-1.233.919-2.28 2.099-2.966 3.558 1.105-1.177 2.21-2.039 3.387-2.65C10.313 11.244 12.481 11 15 11h1v2.585L19.586 10 16 6.414Zm-2-1.81c0-1.114 1.346-1.672 2.134-.884l5.22 5.22a1.5 1.5 0 0 1 0 2.12l-5.22 5.22c-.783.784-2.134.237-2.134-.883v-2.38c-1.914.065-3.424.345-4.826 1.074-1.643.854-3.253 2.384-5.16 5.194-.58.853-2.042.52-2.01-.646.113-3.985 2.064-6.92 4.63-8.834C8.862 8.144 11.569 7.238 14 7.041V4.604Z" fill="currentColor"></path></svg></div><p class="text-text-light dark:text-text-dark text-15 font-aktiv-grotesk font-bold">Share</p></div><div class="rtl:flex-row-reverse flex gap-1.5 w-full"></div></div><div class="rtl:flex-row-reverse flex items-center p-[14px] justify-between"><div class="rtl:flex-row-reverse flex items-center gap-1 w-full hover:cursor-pointer"><div class="text-text-light dark:text-text-dark rtl:-scale-x-100"><svg width="24" height="24" viewBox="0 0 24 24" fill="none" xmlns="http://www.w3.org/2000/svg"><g fill="currentColor"><path clip-rule="evenodd" d="M16 4.531h-3c-1.472 0-2.371.005-3.021.092-.301.04-.466.09-.554.126-.072.03-.095.05-.11.066s-.036.038-.066.11a2.313 2.313 0 0 0-.126.554c-.087.65-.092 1.55-.092 3.021v3c0 1.472.005 2.371.092 3.021.04.301.09.466.126.554.03.072.05.095.066.11s.038.036.11.066c.088.036.253.086.554.126.65.087 1.55.092 3.021.092h3c1.472 0 2.371-.005 3.021-.092.301-.04.466-.09.554-.126.072-.03.095-.05.11-.066s.036-.038.066-.11c.036-.088.085-.253.126-.554.087-.65.092-1.55.092-3.021v-3c0-1.472-.005-2.371-.092-3.021a2.313 2.313 0 0 0-.126-.554c-.03-.072-.05-.095-.066-.11s-.038-.036-.11-.066a2.313 2.313 0 0 0-.554-.126c-.65-.087-1.55-.092-3.021-.092zM7.879 3.38C7 4.257 7 5.672 7 8.5v3c0 2.828 0 4.243.879 5.121s2.293.879 5.121.879h3c2.828 0 4.243 0 5.121-.879S22 14.328 22 11.5v-3c0-2.828 0-4.243-.879-5.121S18.828 2.5 16 2.5h-3c-2.828 0-4.243 0-5.121.879z" fill-rule="evenodd"></path><path d="M5 5.5v10a4 4 0 0 0 4 4h10c0 1-.887 2-2 2H9a6 6 0 0 1-6-6v-8c0-1 1-2 2-2z"></path></g></svg></div><p class="text-text-light dark:text-text-dark text-15 font-aktiv-grotesk font-bold">Copy</p></div><div class="rtl:flex-row-reverse flex gap-1.5 w-full"></div></div></div><div class="flex rtl:flex-row-reverse rounded-2 bg-canvas-secondary-light p-2 justify-between gap-2"><div class="w-[44px] h-[44px] contents"><img alt="None" loading="lazy" width="58" height="58" decoding="async" data-nimg="1" class="w-[44px] h-[44px]" style="color:transparent;width:44px;height:44px;max-width:auto" srcset="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=64&amp;q=75 1x, /_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75 2x" src="/_next/image?url=https%3A%2F%2Fimageproxy.youversionapi.com%2F58%2Fhttps%3A%2F%2Fweb-assets.youversion.com%2Fapp-icons%2Fen.png&amp;w=128&amp;q=75"/></div><p class="text-text-light dark:text-text-dark font-medium text-15 font-aktiv-grotesk rtl:text-end leading-[24px]">Want to have your highlights saved across all your devices? <a class="hover:cursor-pointer">Sign up or sign in</a></p></div></div></div><div class="ChapterContent_version-copyright__FlNOi"><div><p>Ateso Old Version Bible © United Bible Societies, 1961.</p></div><a rel="noreferrer" href="/versions/436?returnTo=2CH.18">Learn More About Ebaibuli</a></div>